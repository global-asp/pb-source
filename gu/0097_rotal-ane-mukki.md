# રોતલ અને મુક્કી

##
ઘણે દૂર જંગલમાં એક સરોવર હતું. સરોવરમાં એક મગરમચ્છ રહેતો હતો. વાતે વાતે એ રડી પડતો. એની આંખોમાંથી હંમેશાં મોટા મોટા આંસુ ટપકતા, એનું નામ જ પડી ગયું હતું- રોતલ.

રોતલના મા-બાપ એના રડયા કરવાથી કંટાળી ગયા હતા. તેઓ એને કહેતાં, "હવે બસ કરો બેટા. મગરમચ્છ છે તું, મગરમચ્છની જેમ જ રહે. જા શિકાર કરી લાવ."

##
શિકારના નામે જ રોતલ હીબકાં ભરી ભરીને રડવા લાગતો. અત્યાર સુધી એના માતા-પિતા જ એને શિકાર કરીને ખવડાવતા હતા.

##
રોતલ પોતાને ખૂબ કદરૂપો માનતો હતો. આ વિચાર કરી કરીને એની આંખમાં પાણી આવી જતાં. એને તો મગરમચ્છને બદલે એક સીધું સાદું, ભલું પ્રાણી બનવું હતું. રોતલનો સૌથી સારો મિત્ર હતો મુક્કિ પતંગિયું. મુક્કી એક સોનેરી, પીળું પતંગિયું હતું. એને ખૂબ મોટા અને તાકાતવાન બનવું હતું. એ વાતે-વાતે કહેતું, "હમણાં મારીશ ને, એક મુક્કો."

##
રોતલ અને મુક્કીની જોડી ખરેખર મજેદાર હતી. જ્યારે રોતલ સરોવરમાં તરતો ત્યારે મુક્કી એના માથા ઉપર બેસી જતું. બધા મગરમચ્છ એમને જોઇને એમની મજાક કરતા. પણ રોતલ અને મુક્કી એમની જરાયે પરવા ના કરતા.

##
એક બપોરે મુક્કી રોતલના કાન પાસે આવીને બોલ્યું, "મેં બે માણસોને બંદુકો લઇને આ તરફ આવતા જોયા છે. કદાચ એ લોકો મગરમચ્છોને, એમની ચામડી મેળવવા માટે મારવા માગે છે."

રોતલ બોલ્યો, "શું એમની પોતાની ચામડી નથી?"

મુક્કીએ જવાબ આપ્યો, "હું તો બસ એટલું જ જાણું છું કે બધા મગરમચ્છોએ સંતાઇ જવું જોઇએ."

##
"પણ મુક્કી, ગોળી તો તને ય વાગી શકે?" રોતલ બોલ્યો. મુક્કીએ સમજાવ્યું, "ના રોતલ, મારી દાદીએ કહેલું કે પતંગિયાંને જાળમાં ફસાવીને પકડવામાં આવે છે." આટલું કહેતાં જ એ ઊડી ગયું.

##
રોતલને તો ખૂબ રડવું આવતું હતું,પણ એણે પરાણે પોતાના આંસુ રોક્યા અને મગરમચ્છોને કહ્યું, "બંદુકો લઇને શિકારીઓ આવી રહ્યા છે. જલદી જલદી સંતાઇ જાવ."

પહેલાં તો મગરમચ્છોએ રોતલની વાત હસતાં હસતાં ઉડાવી દીધી. પણ જ્યારે પગનો અણસારો સંભળાયો તો સૌ એકદમ ચેતી ગયા. બધાં મગરમચ્છ ઊંડા પાણીમાં જતા રહ્યાં.

સરોવરમાં જે લાકડાં તરતા હતા, શિકારીઓ એમને જ મગરમચ્છ સમજીને ગોળીઓ ચલાવતા રહ્યા.

##
એટલામાં સેંકડો- હજારો પતંગિયાં એમને ઘેરી વળ્યાં અને ખૂબ પરેશાન કરવા લાગ્યાં.

પતંગિયાંથી પોતાનો બચાવ કરતાં શિકારી બોલ્યા, "અહીં તો એક પણ મગરમચ્છ નથી. બસ, પતંગિયાં ને પતંગિયાં જ છે. આવતી વેળા જાળ લઇને આવીશું."

બધા મગરમચ્છ ભેગા મળીને બોલ્યા- "આભાર, રોતલ"

"આભાર મુક્કી."

##
બીજે જ દિવસે રોતલે શિકારીઓને જાળ લઇને આવતા જોયા. એને મુક્કીની વાત યાદ આવી ગઇ. એણે તરત જ મુક્કીને સમાચાર મોકલ્યા, "જાળ લઇને શિકારીઓ આવી રહ્યા છે, પતંગિયાંને પકડવા." બધાં મગરમચ્છ સરોવરના કિનારે પહોંચી ગયા. પતંગિયાં એમના ઉપર સવાર થઇ ગયા.

##
માણસો જેવા પોતાની જાળ બિછાવવા લાગ્યા કે મગરમચ્છઓ એમને ચારે બાજુથી ઘેરી લીધા. મગરમચ્છ સટાક સટાક પોતાના જડબાં ખોલતાં અને બંધ કરતાં. સૌથી આગળ- આગળ રોતલ ભયાનક રીતે પોતાના દાંત કડકડાવતો આવ્યો અને ઝનૂનપૂર્વક પૂંછડી પછાડતો રહ્યો. આ બધું જોઇને ડરી ગયેલા શિકારીઓ જાણે પૂંછડી દબાવીને ભાગી ગયા.

##
બધા મગરમચ્છ રોતલથી બહુ ખુશ થયા. રોતલે પહેલી વાર મગરમચ્છ જેવી બહાદુરી દેખાડી હતી. હવે આ મગરમચ્છને પણ પોતે મગરમચ્છ હોવાનું ગમવા લાગ્યું હતું.

##
બધાં પતંગિયાં મગરમચ્છોની ચારે બાજુ પાંખો ફફડાવીને નાચવા અને ગાવા લાગ્યાં-

"આભાર રોતલ ભાઇ."

"આભાર મગરમચ્છો."

રોતલભાઇએ શરમાતાં શરમાતાં કહ્યું- "એમાં તે શી મોટી વાત છે ભલા. આખરે મિત્ર હોય છે શેના માટે? એક-બીજાનું ધ્યાન રાખવા માટે જ ને!"

##
* License: [CC-BY]
* Text: Herminder Ohri
* Illustration: Herminder Ohri
* Translation: Kalpana Palkhiwala
* Language: gu

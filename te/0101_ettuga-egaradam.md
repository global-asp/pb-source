# ఎత్తుగా ఎగురుతూ

##
అమ్మ లాలి పాట మృదు మధురంగా ఉంది. 

చందూ ఆ పాట వింటూ పడుకున్నాడు. 

అలా జారుకున్నాడు నిద్రలోకి కలలు కనడానికి. 

అతని కలలో, అతను ఎగురుతున్నాడు, అలా ఆకాశంలో! 

##
ఎగురుతూ, ఎగురుతూ, తోటలోకి వెళ్ళాడు. 

చూడు, చూడు సీతాకోకచిలుక, ఎంత అందంగా ఉందో! 

“హలో, నువ్వు ఎలా ఉన్నావు,” అని పలకరించింది సీతాకోకచిలుక చందూని. 

“చాలా బాగున్నాను, ధన్యవాదాలు,” అంటూ సమాధానం చెప్పాడు చందు! 

##
చందు ఇంకొంచెం పైకి ఎగిరాడు. 

ఎగురుతూ, ఎగురుతుండగా, అతనికి ఒక పిచ్చుక ఎదురయ్యింది. 

“బాగున్నావా,” అంటూ పలకరించింది. 

“బాగున్నాను, ధన్యవాదాలు,” అని సమాధనం చెప్పాడు చందు. 

##
చందు ఇంకా పైపైకి ఎగిరాడు. 

ఎగురుతూ, ఎగురుతూ ఒక గ్రద్దను కలిసాడు. 

“చిన్నారి నేస్తమా, బాగున్నావా,” ఆప్యాయంగా పలకరించింది గ్రద్ద. 

“నాకు చాలా బాగుంది,” అని చెప్పాడు చందు. 

##
చందు ఇంకా ఇంకా పైపైకి ఎగురుతున్నాడు. ఎగరడం చాలా సులభంగా అనిపించింది. 

అలా ఎగురుతూ, ఎగురుతూ ఎంత పైకి వెళ్ళాడంటే అక్కడ అతనికి ఒక విమానం కనిపించింది. 

“చందూ, ఎలా ఉన్నావు,” అని విమానం అడిగింది. 

“బాగున్నాను. నీ ప్రయాణం సుఖంగా జరగాలి,” అంటూ చందూ వెంటనే సమాధానం చెప్పాడు. 

##
కొంతసేపట్లోనే చందు ముందుకంటే పైకి ఎగిరాడు. 

ఇంకా అలా పైపైకి ఎగురుతుండగానే ఒక రాకెట్ దూసుకుంటూ పైకి వచ్చింది అతడిని కలవడానికి. 

“ఏమండీ, బాగున్నారా,” అని రాకెట్ గట్టిగా అరిచింది. 

“చాలా బాగున్నాను,” అని చందు నవ్వుతూ సమాధానం చెప్పాడు. 

##
చందు ఇంకా పైపైకి ఎగురుతూనే ఉన్నాడు. ఇప్పుడు మిణుకు మిణుకు మంటూ వెలుగుతున్న నక్షత్రాలు అతని చుట్టూ ఉన్నాయి. అవన్నీ చందూని చూసి పలకరింపుగా నవ్వాయి, ఏదో చందు తమలో ఒకడనుకున్నట్లు. 

“చందూ, నీకేమనిపిస్తోంది?” అని ఒక నక్షత్రం చందూని అడిగింది. 

“చాలా బాగుంది. ఇది చాలా గొప్ప అనుభవం,” అన్నాడు చందు. 

ఇంతలో అకస్మాత్తుగా నక్షత్రాలన్నీ కదలడం మొదలెట్టాయి.

##
చందూని నిద్ర లేపడానికి వాళ్ళమ్మ అతన్ని కదుపుతోంది. 

“శుభోదయం, నువ్వెలా ఉన్నావు?” నవ్వుతూ అడుగుతోంది అమ్మ.

చందు అమ్మని గట్టిగా వాటేసుకుని చెప్పాడు, “ఎప్పుడూకంటే చాలా చాలా బాగున్నాను,” అని. 

##
* License: [CC-BY]
* Text: Vidya Tiware
* Illustration: Rijuta Ghate
* Translation: P. Santha Devi
* Language: te

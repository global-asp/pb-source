# దిష్టిబొమ్మల దుస్తుల ప్రదర్శిన

##
“అమ్మా, ఈ దిష్టిబొమ్మను తయారుచేయడంలో నేను నీకు సాయం చెయ్యనా?” అడిగింది గౌరి. 

దిష్టిబొమ్మను తయారుచెయ్యడానికి అమ్మ కొన్ని కర్రలను కలిపి కడుతోంది. అమ్మ ఆ కర్రలకు ఒక పాత చొక్కా తొడిగి, అందులో ఎండుగడ్డి కూరింది. 

##
గౌరి ఉతికిన బట్టలు ఆరేసిన దండెం దగ్గరకు వెళ్లి ఒక గౌను తీసింది. 

“ఈ బొమ్మకు నా ఎరుపు రంగు కొత్త గౌను వేసి, జుట్టుకు ఎర్ర రిబ్బను కడతాను! అప్పుడు ఈ బొమ్మ ఎంతో అందంగా ఉంటుంది!” 

##
“పిచ్చి పిల్లా! దిష్టిబొమ్మలు అందంగా ఉండకూడదు. దిష్టిబొమ్మలని చూస్తే పక్షులు పారిపోవాలి. అందుకని అవి భయంకరంగా ఉండాలి! ఇలా!” మొహం వెక్కిరిస్తునట్టు పెట్టి, చేతులు ఊపుతూ అంది అమ్మ.  గౌరి నవ్వింది. “అమ్మా నువ్వు భలే తమాషాగా ఉన్నావు!” 

##
అమ్మ దిష్టిబొమ్మలను పొలంలోకి తీసుకుని వెళ్లి కంకులున్న పొడవాటి మొక్కల మధ్యన పెట్టింది.  “ఇప్పుడు మీరు మంచి దిష్టిబొమ్మల్లా పక్షులను తరిమేయండి. సరేనా,” అంటూ వాటి భుజం తట్టింది గౌరి. 

##
గౌరి, వాళ్ళమ్మ వారి గుడిసెకు తిరిగివచ్చారు. గౌరి వెళ్లి తన మంచం మీద పడుకుంది. పొలమంతా పండు వెన్నెల నింపుతూ వెచ్చటి, పెద్ద చెంద్రుడు పైకి వచ్చాడు. 

##
ఒక దిష్టిబొమ్మ దాని బట్టలను ఏవగించుకోవడం గౌరి కంటపడింది. 

“మనం ఎప్పుడూ ఈ చిరిగిన పాత బట్టలే ఎందుకు వేసుకోవాలి?” అంటూ నిట్టూర్చింది ఆ దిష్టిబొమ్మ. 

“మనం వేసుకోవడానికి మంచి బట్టలు కావాలని నాకు ఆశగా ఉంది!” 

“అవును, నాకు కూడా,” అంది మరో దిష్టిబొమ్మ. 

“దిష్టిబొమ్మలు పొలంలో చుట్టూ చూశాయి. ఇంతలో హాయ్...గాలిలో రెపరెపలాడుతున్న ఆ అందమైన బట్టలు చూడండి. మనం వాటిని వేసుకోవచ్చు కదా?” అరిచింది ఒక దిష్టిబొమ్మ. 
“ఈ బట్టలు ఎంత బావున్నాయో! మనం ఒకసారి వేసి చూసుకుందాం!” అంది ఇంకో దిష్టిబొమ్మ. 

##
ఒక దిష్టిబొమ్మ తళుకులున్న ముచ్చటైన ఎర్ర గౌను వేసుకుంది. అది వెన్నెల్లో మెరిసిపోయింది. గాలిలో రెపరెపలాడుతున్న అందమైన ఎర్ర రిబ్బన్లను దాని గడ్డి జుట్టులో పెట్టుకుంది. కొత్త బట్టలు వేసుకున్న ఆనందంలో అది వాటిని గొప్పగా చూపించుకోవడం మొదలుపెట్టింది. 

##
కొద్దిసేవట్లోనే అన్ని దిష్టిబొమ్మలూ బట్టలు తొడుక్కుని ముస్తాబవడంలో మునిగిపోయాయి! 

వాటి బట్టలను ప్రదర్శించుకోవడం మొదలుపెట్టాయి. 

అవి నడిచాయి! అవి వెనక్కి తిరిగాయి! అవి మెలికలు తిరిగాయి! అవి గిరగిరా తిరిగాయి! 

వాటి ఖాళీకుండ తలలను ఎగరేశాయి. వంకర కుండ నవ్వులు నవ్వాయి. 

అవన్నీ ఎంతో ఆనందంగా ఉన్నాయి! 

##
అదే సమయంలో వందలాది పక్షులు ఆ పొలంలోకి ఎగురుకుంటూ వచ్చాయి. పొలంలో ఎక్కడ చూసినా పక్షులే.  ముక్కులతో పొడుస్తున్నాయ్! ముక్కులతో నములుతున్నాయ్! ముక్కులతో మింగుతున్నాయ్! 
“భలే రుచిగా ఉంది!” అంది ఓ పక్షి దాని రెక్కతో దాని ముక్కును తుడుచుకుంటూ. 
“దిష్టిబొమ్మలతో తరమబడకుండా ఇలా పొలాలమీద పడి తినడం రోజూ కుదరదు.” 

##
దిష్టిబొమ్మలు ఈ మాటలు విని చుట్టూ చూశాయి. అవి నిర్ఘాంతపోయాయి! 

“హుష్, పోండి, వెళ్ళిపోండి!” అని అరుస్తూ, వాటి గడ్డి చేతులను ముందుకీ, వెనక్కీ పిచ్చిగా ఊపుతూ ఆ పక్షులను తరిమేశాయి. 

##
గౌరి గట్టిగా కేక పెట్టింది. వాళ్ళమ్మ పరుగెత్తుకుంటూ వచ్చింది. 

“గౌరీ, గౌరీ, ఏమైంది? లే తల్లీ!” 

“ఆ... అమ్మా, పక్షులు! మన గింజలన్నీ తినేస్తున్నాయి.” 

##
గౌరీ వాళ్ళమ్మ గౌరిని దగ్గరగా పట్టుకుని, “ఊరుకో తల్లీ! ఆ పొలాలకేసి చూడు. అవి సురక్షితంగా ఉన్నాయి! నీకేదో పీడ కల వచ్చినట్టుంది,” అంది. 

గౌరి బయటకు చూసింది. దిష్టిబొమ్మలు ఎక్కడ పెట్టబడ్డాయో అక్కడే నిలబడి ఉన్నాయి. 

##
ఒక్క నిమిషం ఆగండి. అవి ఆమెను చూసి చెయ్యి ఊపుతున్నాయా? ఆమె పరీక్షగా చూసింది. 

ఓ దిష్టిబొమ్మ జుట్టులో ఎర్ర రిబ్బను ఎగురుతుండడం ఆమె చూసింది.  ఒకసారి కళ్ళు నులుపుకుని ఆమె మళ్ళీ చూసింది - ఆ దిష్టిబొమ్మ ఆమెను చూసి కన్ను కొట్టిందా? 

##
* License: [CC-BY]
* Text: Shamim Padamsee
* Illustration: Tanaya Vyas
* Translation: Sugunasri
* Language: te

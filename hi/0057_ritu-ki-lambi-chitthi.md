# ॠतु की लम्बी चिट्ठी

##
दादा जी चिट्ठी लिख रहे थे। ऋतु पास में कुर्सी के सहारे खड़ी थी।

“दादा जी, आपने को मणि को छुट्टियों में हमारे घर भेजने को कहा है न?” 

##
“हाँ बेटी मैंने तुम्हारी बुआ को लिख भेजा है। देखो, मैं तुम्हें चिट्ठी पढ़ के सुनाता हूँः 

प्रिय पूजा, आशा है तुम सकुशल होगी। मणि की छुट्टियाँ शुरू हो गई होंगी। ऋतु उससे  मिलने को बहुत उत्सुक है। उसे तुम यहाँ टुमकुर भेज दो।” 

##
ऋतु ऊपर नीचे उछली। फिर अपने को रोक नहीं पाई इसलिये कमरे का चक्कर लगाया और दादा जी को बाँहों में घेर लिया। 

“तुम अपने आप यह चिट्ठी डालना चाहती हो?” दादाजी ने पूछा। 

ऋतु ने बड़ी-बड़ी आँखें खोलीं, “अपने आप? सच... मैं डालूँ?” 

##
हाँ ऋतु रानी। देखो, मैंने पता लिख दिया है। इसे डाकखाने ले जाओ। पोस्ट कार्ड रमेश काका को दे देना। वह लम्बे वाले जिनकी बड़ी-बड़ी मूँछे हैं? उन्हें जानती हो न?” 

“जी दादा जी। वही वाले काका हैं जिन्होंने पिछले साल गर्मियों में मणि को साइकिल चलाना सिखलाया था। क्‍या वे पूजा बुआ के पास चिट्ठी ले जाएँगे?” ऋतु ने पूछा। 

“नहीं रानी बिटिया। पर चिट्ठी तुम्हारी बुआ    को मिल जाएगी। फ़िक्र मत करो।” दादा जी   ने कहा। 

##
ऋतु ने अपना छोटा गुलाबी बस्ता थामा और उसमें पोस्ट कार्ड रख दिया। साथ में एक पेंसिल भी। उसे अपने पर बड़ा गर्व हो रहा था। ऋतु अब बड़ी हो गई थी। पर थोड़ा सा डर भी लग रहा था।  

कहीं वह बघीरा नाम का कुत्ता उसके पीछे तो नहीं भागेगा? 

पर ऋतु चिट्ठी डालने के लिये बहुत ही उत्सुक थी। वह डाकखाने की तरफ़ चल पड़ी जो... सिर्फ चार घर छोड़ के था! 

##
कुछ कदम आगे चल कर ऋतु रुकी और उसने चिट्ठी निकाली। वह दादा जी की लिखाई बहुत अच्छे से पढ़ नहीं पाती थी। उसने याद करने की कोशिश करी कि दादा जी ने क्‍या पढ़ कर सुनाया था। फिर जो शब्द उसे लगा कि ‘टुमकुर’ था उसके आगे उसने लिखा,      'प्लीज़ ज़रूर'। 

##
अगले घर तक पहुँच कर वह रुकी और उसने फिर से पोस्ट कार्ड बाहर निकाला। क्‍या पता पूजा बुआ समझेंगी कि नहीं ऋतु मणि से मिलने को कितनी उत्सुक है? इसलिये ऋतु ने फिर से पेंसिल निकाली और लिखा,'प्ली...ज़ ज़रूर'। 

##
आखिरकार ऋतु छोटे से डाकखाने तक पहुँच ही गई। डाकखाने के बाहर एक लाल डाक पेटी लगी हुई थी। पंजों के बल खड़े होने पर भी ऋतु उसके मुँह तक नहीं पहुँच पाई। 

##
वह निडर हो कर रमेश काका की तरफ़ बढ़ी। उन्होंने उससे पोस्ट कार्ड ले लिया और मुस्कराये, “हमारी ऋतु तो बहुत चतुर है। अब ध्यान से घर की तरफ़ दौड़ जाओ। मैं देखूँगा कि तुम्हारी चिट्ठी बुआ के पास ज़रूर पहुँच जाये।” 

पर ऋतु दौड़ी नहीं। उसने देखा कि रमेश काका ने कलम उठा कर कार्ड पर कुछ लिख दिया। फिर उसे डाकिये को पकड़ा दिया जो कि बहुत सी चिट्ठियो पर ज़ोर से मोहर लगा रहा था। 

##
धम, धम, धम... जब उसने ऋतु की चिट्ठी देखी तो वह रुक गया। फिर मुस्कराया। कान के  पीछे से पेंसिल निकाली और कार्ड पर कुछ लिख डाला। 

##
पाँच दिन गुज़र गये। डाकिया दादा जी के लिये एक चिट्ठी लाया। दादा जी पढ़ते हुए मुस्कराने लगे,“ ऋतु, तुम्हारी बुआ ने लिखा है कि वह मणि को परसों यहाँ भेज देंगी। मैं तुम्हें पढ़ कर सुनाता हूँ:“

आदरणीय पिता जी......... 

मैं कल मणि को भेज रही हूँ। वह शुक्रवार को टुमकुर पहुँच जायेगा। 

लगता है ऋतु उससे मिलने को बहुत ही बेचैन है। आपकी चिट्ठी तो बड़ी मज़ेदार थी... 

##
“दादा जी, मैंने चिट्ठी पर प्लीज़ ज़रूर लिखा  था इसीलिये!”  

ऋतु चहक कर बोली। 

'आपके पोस्ट कार्ड पर 20 'प्लीज़ ज़रूर।' लिखे हुए थे!' दादा जी ने आगे पढ़ा। 

##
ऋतु के समझ में नहीं आया कि एक 'प्लीज़ ज़रूर' बीस कैसे बन गये ? वह तो यही सोच कर खुश थी कि उसने एक 'प्लीज़ ज़रूर'  जोड़ा था।  

और फिर एक और! 

##
प्लीज़ ज़रूर 

पीलीज जरुर 

प्लीस जरूर 

प्लीश जरउर 

प्लीष जरुर 

पिलीज जरऊर 

प्लीज़ ज़रूर 

प्लीस जरूर 

पीलीज जरूर 

##
* License: [CC-BY]
* Text: Mala Kumar
* Illustration: Henu
* Translation: Manisha Chaudhry
* Language: hi

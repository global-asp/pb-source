# काका आणि मुन्नी

##
पंजाबमधली गव्हाची शेतं... गुलमोहराचं झाड आहे तिथं. त्यावर बसली मुन्नी चिमणी... आनंदाने गात गाणी.

घरट्यात तीन अंडी. मुन्नी त्याकडे पाहत राही... जिकडे तिकडे ऊन कडक... गुलमोहरही लालभडक.

पाहून मुन्नी होई खूश... तेवढ्यात फांदीवरती काळसर काही चमकले. तो तर होता काका कावळा.. मवाली गुंडा... फसवण्याचाच त्याचा धंदा !

“बाजूला हट्, मुन्नी, झटपट... खायचीत तुझी अंडी पटपट.” ओरडला काळा कावळा हावरट !

##
छोटुकली मुन्नी हुशार चिमणी... लगेच म्हणाली,

“तुला रे कोण म्हणेल नाही? पण आधी माझेही ऐक ना काही. अंडी खाण्याआधी माझी...

धुवायला हवी तू चोच तुझी. चोच कित्ती दिसतेय् घाण... धू बरं लवकर स्वच्छ छान!”

##
बढाईखोर कावळा असा... चोचीच्या विचाराने झाला वेडापिसा.

लग्गेच गेला झर्‍याच्यापाशी... धुणारच होता चोच ही अशी. तेवढ्यात झरा ओरडून म्हणाला,

“थांबा थांबा थांबा हो काका... चोच पाण्यात घालू नका. पाणी माझे स्वच्छ छान... उगाच करू नका घाण.

कुठुनतरी वाटी आणा... त्यात माझे पाणी भरा. वाटीमध्ये बुडवा आणि साफ करा चोच...!”

##
काकाने गाठला गावचा कुंभार...

“कुंभारभाऊ कुंभारभाऊ

दारी आलेत कावळेभाऊ

तुमच्याकडचे बोळके एक

द्या हो मला छान सुरेख

बोळक्यामध्ये पाणी भरून

मळकी चोच घेईन धुऊन

अंड्यांवरती मारीन ताव

मोठ्याने करीन कावऽकावऽ

ऐकतील, पाहतील सारे मला

देखणा कावळा  म्हणतील मला”

“दिले असते रे, बोळके छान...

पण चांगली चिखल-माती तर आण...”
कुंभार म्हणाला कावळ्याला...

कावळा लागला उडायला...

##
काका उडत भराभर, पोचला जवळच्या शेतावर.  

“शेता रे, शेता,

अंगणात तुझ्या आलाय काका

थोडा चिखल देतोस मला?

नेऊन देईन कुंभाराला.

कुंभार बनवील बोळके छोटे

बोळक्यामध्ये पाणी भरून

मळकी चोच घेईन धुवून

अंड्यांवरती मारीन ताव

मोठ्याने करीन कावऽकावऽ

ऐकतील, पाहतील, सारे मला

देखणा कावळा  म्हणतील मला...”

##
शेत म्हणाले, “जमीन माझी कोरडी ठक्क... पाऊस नाही, सारेच ठप्प! खणण्यासाठी आण जा हत्यार... चांगले टोकदार, धारेधार...”

जवळच होते जंगल दाट... गवतामध्ये चरतंय् कोण?

डोक्यावर धारदार शिंगे दोन!

“काळविटा काळविटा

रानी आलेत कावळे काका

शिंगं तुझी टोकदार किती!

खणीन त्यानेच चिखल-माती

कुंभार बनवील बोळके छोटे

बोळक्यामध्ये पाणी भरून

मळकी चोच घेईन धुऊन

अंड्यावरती मारीन ताव

मोठ्याने करीन कावऽकावऽ

ऐकतील, पाहतील, सारे मला

देखणा कावळा  म्हणतील मला...”

“कावळ्या, तू तर वेडा की खुळा? जिवंत आहे मी अजून तरी. शिंगावर माझ्या तुझा का डोळा? वटारून डोळे... कावळ्याच्या पोटातले ओरडले कावळे! तिरीमिरीत मारली चक्कर... आणि समोर दिसले उत्तर!

##
समोर होती कुत्र्यांची जोडी...

एकमेकांची काढत खोडी...!

“कुत्रेभाऊ, नाही म्हणू नका

विनवतो आहे हा कावळे काका

मारून टाका ना काळविटाला

टोकदार त्याची शिंगे घेऊन

चिख्खल-माती घेईन खणून

कुंभार बनवील बोळके छोटे

बोळक्यामध्ये पाणी भरून

मळकी चोच घेईन धुऊन

अंड्यावरती मारीन ताव

मोठ्याने करीन कावकावऽ

ऐकतील, पाहतील सारे मला

देखणा कावळा  म्हणतील मला...”

कुत्रा म्हणाला गुरगुरत,

“उन्हाळा आहे कित्ती कडक...!

काळवीट मारायला नको का बळ...?

जा जा लवकर दूध आण पळ!”

##
काका गेला गावात सरळ...

गवत खाणार्‍या म्हशीच्या जवळ.

“अगं, माझ्या लाडक्या म्हशी,

काका आलाय तुझ्यापाशी

दूध थोडे देशील ना?

कुत्र्यांना ते पाजीन ना!

कुत्री होतील लठ्ठ, छान

काळविटाचे घेतील प्राण

काळविटाचे शिंग घेऊन

घेईन चिख्खल-माती खणून

कुंभार बनवील बोळके छोटे

बोळक्यामध्ये पाणी भरून

मळकी चोच घेईन धुऊन

अंड्यांवरती मारीन ताव

मोठ्याने करीन कावऽकावऽ

ऐकतील, पाहतील सारे मला

देखणा कावळा  म्हणतील मला...”

म्हैस म्हणाली, “वाळलेले हे गवत असे...

खाऊन दूध येईल कसे? देशील जर
तू कोवळा चारा... वाहतील मग दुधाच्या धारा.”

##
म्हशीचे ते ऐकून बोल... झेपावला तो रानात खोल. रानामधले पाहून गवत... ओरडला तो परत परत -

“अरे, माझ्या गवता रे,

माझे काम कर ना खास

भुकेल्या म्हशीचा हो ना घास

म्हैस देईल भरपूर दूध

दुधाने कुत्री होतील खूश

कुत्री होतील लठ्ठ, छान

काळविटाचे घेतील प्राण

काळविटाचे शिंग घेऊन

घेईन चिख्खल-माती खणून

कुंभार बनवील बोळके छोटे

बोळक्यामध्ये पाणी भरून

मळकी चोच घेईन धुऊन

अंड्यांवरती मारीन ताव

मोठ्याने करीन कावऽकावऽ

ऐकतील, पाहतील सारे मला

देखणा कावळा  म्हणतील मला...”

##
गवत म्हणाले, “सारे कळले, पण थांब थांब...

मला कशाने कापणार सांग.
लोहाराकडे जा रे आत्ता... घेऊन ये मोठ्ठा कोयता.

मगच येता येईल मला... कावळेकाका, कळले का तुला?”

##
दयाळू लोहार हसला जरा... अंड्यांवर त्याचाही जीवच खरा. लोहाराने बघितले वरती... 

क्षणात त्याला सुचली युक्ती - “मागच्या बाजूस जा रे जरा... भट्टीचं दार उघड तर खरा! लोखंड-तुकडा चोचीत धरून... हलकेच तिथं ठेव रे नेऊन.”

##
उतावळा कावळा होता खुशीत...

आणिक होता भलताच घाईत.
झेपावून उघडले भट्टीचे दार...

गरम भपकारा आला जोरदार.

##
उलटाच पडला कोळशावर काका...

शेपटी भाजली - विचारू नका.

म्हणाला, “हाय, हाय! मेरा पूंजा सढ्या! ओय! मेरा पूंजा सढ्या!”

पंजाबी भाषेत याचा अर्थ “ ओय, ओय माझी शेपूट जळाली.”

##
बढाईखोर कावळ्याची जिरली अशी... जळक्या शेपटीची ऐशी तैशी!
फजिती झाली... वरमला असा... दूर दूर गेला, दिसेनासा झाला!

##
कोलाज  म्हणजे काय?

या पुस्तकात तुम्ही जी चित्रं पाहिली, त्यातलं प्रत्येक चित्रं हे कोलाज प्रकारचं आहे. वेगवेगळ्या वस्तूंचे, कागदांचे
लहान-मोठे तुकडे एकत्र जोडून, नवीनच चित्र तयार करणं म्हणजे कोलाज. काही हातानं बनवलेल्या वस्तू किंवा या पुस्तकात वापरलेत तसे कागदही कोलाजसाठी वापरतात. वर्तमानपत्रातली, मासिकातली जुनी कात्रणं, जुनी भेटकार्ड, छायाचित्रं, कापड, रिबिनी, वाळलेली फुलं-पानं किंवा अवती-भवती सापडणार्‍या इतरही अनेक वस्तू कोलाजसाठी आपण वापरू शकतो.

कोलाज  हा शब्द मूळ फ्रेंच शब्द  Colle  पासून तयार झालाय्. Colle म्हणजे डिंक. म्हणून कोलाज बनवण्यासाठी आपल्याला वेगवेगळ्या वस्तूंचे तुकडे, एक कात्री, कातरकामासाठी कलाकारांची चपळ-नाजूक बोटं आणि खूप सारा डिंक लागतो - सगळं एकत्र चिकटवण्यासाठी.

हे पान आपल्याला वायू, पाणी, पृथ्वी आणि सूर्य हे चार घटक (किंवा महाभूतं) यांचं महत्त्व दाखवतं. कागदाच्या
तुकड्यांचा उपयोग या पुस्तकात कसा केला आहे
ते बघा आणि करा बरं तयार तुमचं तुम्ही कोलाज.

##
* License: [CC-BY]
* Text: Natasha Sharma
* Illustration: Natasha Sharma
* Translation: Ashlesha Mahajan
* Language: mr

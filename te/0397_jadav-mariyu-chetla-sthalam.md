# జాదవ్ మరియు చెట్టు స్థలం

##
ఇతను జాదవ్, చెట్లను నాటేవాడు.

ఇతనికి చెట్టు స్థలాలంటే చాలా ఇష్టం, ఎందుకంటె అక్కడ జీవకళ నిండి ఉంటుంది.

"మొక్కలు మరియు పశువులు నాకు ఆనందం ఇస్తాయి."

చెట్లు లేని స్థలాలు అతను ఇష్టపడడు, ఎందుకంటె

అక్కడంతా నిర్జీవంగా ఉంటుంది.

##
ఎన్నో సంవత్సరాల క్రితం, జాదవ్ బ్రహ్మపుత్ర నది వొడ్డున నడుస్తూ ఉండగా, ఒక పెద్ద చెట్లులేని శూన్యమైన ప్రదేశానికి వచ్చాడు.

అక్కడ ఎండుగా మరియు ఎండగా ఉంది. అక్కడి ఇసుక పోడిలాగా, చారలు-చారలగా ఉంది.

##
చారలగా ఉన్న ఇసుకా? ఎంత విడ్డూరంగా ఉంది.

దాన్ని ఇంకా బాగా చూడ్డానికి దగ్గరగా వెళ్ళాడు.

ఓహో, కాని అవి చారలు కావు, నేలంతా పాములతో నిండి ఉంది.

నిన్న రాత్రి వచ్చిన వరదలలో అవి వొడ్డుకి కొట్టుకుని వచ్చి ఉంటాయి, అనుకున్నాడు జాదవ్.

##
కాని ఈ పాములు అన్ని సాధారణ ఆరోగ్యకరమైన పాములవలే జారుతూ కదలడం, నక్కటం, లేక ఇటు అటు ఊగులాడడం లాంటివి చేయడం లెదు. జాదవ్ వాటి మధ్య నడిచి నప్పుడు, అవి బుస్సుమన లేదు, పారిపోడానికి ప్రయత్నిచ లేదు, జాదవ్ని కరవడానికి రాలెదు. అవి పాత తాడులవలె అక్కడే పడి ఉన్నాయి, కదలికలేక, అలసిపోయినట్టు.

"అయ్యోపాపం పాములు. ఎండకి చచ్చి పోతున్నాయి. విశ్రమించడానికి నీడ ఉంటె ఎంత బాగుండును. ఈ చెట్లు లేని స్థలంలో చెట్లే ఉండి ఉంటె...!"

##
పాములు చచ్చిపోతోంటే జాదవ్ చూడలేక పోయాడు. ఎంత బాధ కలిగిందంటే, కూర్చుని ఏడవడం మొదలు బెట్టాడు.

కాని త్వరలోనే కోలుకున్నాడు. "ఇక ఏడవడం లెదు. ఇక నుండి, ఏదో ఒక ప్రయత్నం చేయడమే."

ఒక ఉరుకు ఉరికి తన గ్రామానికి పరుగు పరుగున వెళ్లి, తన సంచిలో పట్టినన్ని వెదురు రెమ్మలు నింపు కున్నాడు."

ఈ వేడి ఇసుకలో సాధారణ మొక్కలు పెరగవుగాని, వెదురు పెరుగుతుంది. వెదురు బలమైనది."

##
జాదవ్ ఆ రెమ్మలను చెట్లులేని స్థాలానకి తెచ్చి, అన్ని చోటులా నాటడం మొదలు బెట్టాడు. ఇది చాల శ్రమతో కూడిన పని మరియు ఎన్నో సంవత్సరాలు పట్టింది.

ఒక సంవత్సరంలో నది ఇంకిపొయింది, ఇంకోయేడు వరదలోచ్చాయి, ఒకసారి నది ఎక్కువ ఇసుకను తెచ్చేది ఇంకొకసారి ఇసుకను తీసుకొనిపోయేది. భారి వర్షాలు వచ్చేవి, పోయేవి. కాని జాదవ్ మాత్రం నాటుతూనే ఉన్నాడు.

##
కొంత కాలానికి వెదురు వేరు దాల్చి ఎదగడం మొదలు బెట్టింది. మొక్క ఎదగడంతో నీడ వచ్చింది, నీడతో కీటకాలు వచ్చాయి.

కీటకాలు తిండిని వెత్తుకుంటూ తెల్లని ఇసుకని తవ్వుకుంటూ లోపలికి వెళ్ళాయి.

దీని వల్ల వెదురు చెట్లక్రింద ఉన్న భూమి మారడం మొదలయ్యింది. నిర్జీవమైన ఇసుక సజీవమైన మన్నుగా మారిపోయింది.

జాదవ్ ఇంక బాధ పడడం మానేసాడు, కాని పూర్తిగా సంతోషంగానూ లేడు.

తన వెదురు తోటని చూసి, అనుకున్నాడు: "అవును, కొన్ని చెట్టు-స్థలాలు ఉండడం బాగుంది.

కాని, ఎన్నో చెట్టు-స్థలాలు ఉంటె ఇంకా అద్భుతంగా ఉండేది, కదు!" ఈ ఆలోచన అతన్ని ఆనంద పరిచింది.

ఇందువల్ల జాదవ్ తిరిగి తన గ్రామానికి వెళ్లి, ఇంకా మరెన్నో విత్తనాలు, చిన్న మొక్కలు సేకరించడం మొదలు బెట్టాడు.

మూడు పెద్ద సంచులని వల్కోల్, తెల్ల మడ్డి, ఎజర్, గుల్మొహర్, కోరోయ్, మొజ్మరియు హిమోలుతో నింపాడు.

##
జాదవ్ తన కొత్త విత్తనాలు, చిన్న మొక్కలు ఆ కొన్ని చెట్లే ఉన్న ఆ స్థలానికి తీసుకొచ్చి అన్నివైపులా నాటాడు.
ఇది చాలాశ్రమతో కూడిన పని, నడుము నొప్పి కూడా వచ్చేది మరియు చాలా సంవత్సరాలు పట్టింది. చెంగావిరంగు నీలి ఆకాశం చంద్రకావి, లేత గులాబీగా మారిపోయింది. గ్రామాలు పట్టణాలుగా మారిపోయాయి. గాలిలో దుమ్ము నిండి ఉండేది, నది బూడిద రంగుగా మారింది. కాని జాదవ్ యొక్క కీటక స్నేహితులు భూమిని దున్నడంలో అతనికి సహాయం చేసాయి, పొడుగాటి వెదురు చెట్లు నీడనిచ్చాయి, గాలిని చల్లగా చెసాయి. జాదవ్ మొక్కలు నాటుతూనే ఉన్నాడు.

##
త్వరలోనే, అతను నాటిన వల్కోల్, తెల్ల మడ్డి, ఎజర్, గుల్మొహర్, కోరోయ్, మొజ్మరియు హిమోలు భూమిలో నాటుకుపొయి, వేరుదాల్చి, ఎదగడం మొదలెట్టాయి.

అవి ఎదిగిన కొద్ది కొత్త విత్తనాలని విస్తరింప చేసాయి. ఈ కొత్త విత్తనాలు కూడా వేరుదాల్చాయి. రెమ్మలు చెట్ల మోడులుగా మారాయి, వాటికి కొమ్మలు పెరిగాయి, ఆ కొమ్మలు ఆకాశంవైపు ఎత్తుగా ఎదిగాయి.

##
ఒకప్పుడు చెట్లులేని-స్థలం కొన్ని చెట్లున్న స్థలంగా మారింది, ఇప్పుడు ఆ కొన్ని చెట్లున్న స్థలం, ఎన్నో చెట్లున్న స్థలంగా మారింది.

కాని ఎన్నో చెట్లున్న స్థలం చెట్టు జీవులు లేని స్థలంగా ఉంటె బాగుంటుందా? ఒకటి వచ్చినప్పుడు, రెండోది కూడా వెనకాలే వస్తుంది మరి.

##
ముందుగా, పక్షులు వచ్చాయి.

బహుదూరం నుండి, దగ్గర నుండి వచ్చి, గుంపులుగా చేరి, జాదవ్ యొక్క చెట్టు స్థలంలో గూళ్ళ్లుకట్టుకున్నాయి. వీటిలో రాబందులు, గూడబాతులు, కొంగలు మరియు బాతులు ఉన్నాయి. ఇవి కాకుండా పాడే పిట్టలు, లకుముకి పిట్టలు, వడ్రంగి పిట్టలు, చాట్ పక్షులు కూడా వచ్చాయి.

##
ఆ తరువాత జంతువులు వచ్చాయి.

గంతులు వేస్తూ, మెల్లగా నడుచుకుంటూ, ఊగులాడుతూ వచ్చి జాదవ్ యొక్క ఎన్నో-చెట్లున్న-స్థలంలో వాటి నివాసం ఏర్పరచు కొన్నాయి. గౌర్ జింకలు, కుందేళ్ళు, ఇంకా గిబ్బొంస్వచ్చాయి. ఏనుగులు, పులులు, మరియు ఖడ్గమృగాలు కూడా వచ్చాయి.

##
చివరికి, పాములు వచ్చాయి.

అవి జారుతూ సరసరా పాకుతూ, ఇటు అటు ఊగులాడుతూ వచ్చి, జాదవ్ చెట్ల నీడలో సేద తీర్చు కున్నాయి.

పాములు రావడం చూసి, జాదవ్ వాటి మధ్య కూర్చుని ఆనందబాష్పాలు కార్చాడు. ఎంత సంతోషంగా ఉన్నాడంటే, అవి కరుస్తయేమో అన్న భయం కూడా లేదు..

##
జాదవ్ యొక్క చెట్ల స్థలం, ఈ కలతో, రెక్కలతో, పక్షి ముక్కులతో, మరియు పంజాలతో, తోకలతో, కోరలతో నిండి పోయింది.

అక్కడ ఎటుచూసినా చుక్కలు, మెఱపులు, చారలు మరియు పచ్చదనం!

ఆఖరికి ఆ చెట్ల స్థలం ఒక అడవిగా మారింది. జాదవ్ ఇప్పుడు సంతోషం నిండిన వ్యక్తి.

అప్పుడు జాదవ్కి ఇంకో ఆలోచన వచ్చింది.

"ఒక స్థలంలో ఎన్నో చేట్లుండడం మంచిదే, నాకు తెలుసు.

కాని, ప్రతి స్థలంలో ఎన్నో చేట్లుంటే ఎంత అద్బుతంగా ఉంటుంది?"

కాబట్టి జాదవ్ తన విత్తనాల సంచులను తీసుకొని ప్రపంచాన్ని కాలినడకతో మొదలుబెట్టాడు.

అలా నడుస్తూ, ఆ విత్తనాలని చెట్లు లేని స్థలాలలో నాటాడు. అలా ఇంకా, ఇంకా నాటుతూనె వెళ్ళాడు.

కాని ప్రపంచంలో ఎన్నో చెట్లు లేని స్థలాలు ఉన్నాయి కదా?

చెట్లున్న స్థలాల కంటే చెట్లు లేని స్థలాలే ఎక్కువగా ఉన్నాయి.

ఇది చాలా బాధాకరమైన విషయం, కాని ఈ సారి జాదవ్ కూర్చుని ఏడవడు.

##
జాదవ్ మొక్కలు నాటుతాడు.

##
ఇంకా మొక్కలు నాటుతాడు.

ఇంకా మరెన్నో మొక్కలు నాటుతాడు.

మన పాత అరణ్యాలన్నిటిని తిరిగి తీసుకురావడమనేది చాలా కష్టతరమైనపని.
సముద్రాలూ పొంగడం మొదలెట్టాయి, గాలి చాలా చల్లగా మారింది. పట్టణాలు నగరాలుగా మారిపోయాయి.

జాదవ్ ముసలి వాడై పోతున్నాడు. కాని జాదవ్ నాటుతూనే ఉన్నాడు. ఇంకా, ఇంకా నాటుతూనే ఉన్నాడు.

##
ప్రపంచ మంతా ఒక అందమైన, ఆనందకరమైన, చెట్లు నిండిన స్థలంగా మారే వరకు జాదవ్ నాటుతూనే ఉంటాడు.

##
నిజజీవితంలో జాదవ్

జాదవ్ ములై పాఎంగ్ ఒక వృక్ష పరిరక్షకుడు. భారత ప్రభుత్వం ఇచ్చే పౌరపురస్కారాలలో ఉన్నతమైన పద్మశ్రీ ఆవార్డ్ ని అందుకున్నారు. ఆయన నివాసం అస్సాంలో మజులి.

తన పదహారవ ఏట, బ్రహ్మపుత్రనదీ తీరంలో ఇసుక తెన్ను మీద కొట్టుకొచ్చిన పాములను చూసి వ్యధ చెంది, ఆ స్థలంలో కొన్ని వృక్షాలని నాటాలని నిర్ణయించు కున్నాడు. వెదురుచెట్లతో చిన్నగా మొదలుబెట్టి, ఒక్కక్క మొక్క కష్టంగా నాటుతూ వచ్చి, ఒక అరణ్యము మొత్తం పెంచాడు. ఇది 1979లో జరిగింది.

అప్పటి నుండి, మూడు దశాబ్దాలుగా జాదవ్ తన వృక్షాలు నాటే పనివల్ల, ఆ బంజరు భూమి యొక్క మన్నుని మార్చగలిగాడు. 550 హెక్టారులు గల భూమి ఇప్పుడు ఒక పచ్చటి, దట్టమైన అరణ్యముగా మారింది. అది ఎన్నో రకాల వృక్షజాలం మరియు జంతుజాలానికి నివాసం అయ్యింది. వీటిలో ఏనుగులు, పులులు, కోతులు, జింకలు, మరియు ఎన్నో రకాల స్థానిక ఇంకా వలస పక్షులు ఉన్నాయి. జాదవ్ తన అరణ్యాన్ని ప్రతి రోజు సందర్శిస్తూ, పోషిస్తూనే ఉంటాడు. ఖాలిగా కనిపించిన స్థలాలలో మొక్కలు నాటుతూ ఉంటాడు.

##
ఒక మామిడి చెట్టుతో పాటు పెరగడం:

ఒక చెట్టు నాటే క్రియాకలాపం.

ఇప్పుడే ఒక మామిడి పండు తిన్నారా? ఇష్టపడ్డారా? ఇంకొకటి కావాలా? అవును, మీరు ఒక దుకాణానికి వెళ్లి కొనుక్కోగలరు. కాని ఇంకా సరదాగా ఉండే పని ఏమిటో తెలుసా?మీరు తిన్న పండు యొక్క టెంకతో మీరే ఎన్నో మామిడి పండ్లని తాయారు చేసుకోవడం!

ఇవి ఉచితంగా కూడా లభిస్తాయి. మీకు కావలసింది సమయం మరియు సహనం.

ముందు, మీ ఇంటి దగ్గర ఒక ఖాళి స్థలాన్ని వెతకండి. మీరు దాచి పెట్టిన ఆ మామిడి టెంకని అక్కడ నాటడానికి మీ స్నేహితుడు, లేక తోబుట్టువు, లేక ఒక ఇంటిలో పెద్దల యొక్క సహాయం తీసుకోండి. అక్కడ మన్ను వదులుగా ఉండాలి, ఎండ పడుతూ ఉండాలి. మీ టెంక మొక్క గామారడానికి కొన్ని వారాలు పాటు నీరు పోస్తూ, చూస్తూ, నీరీక్షిస్తూ ఉండాలి. కాబట్టి కంగారు పడవద్దు, ఆందోళన చెందవద్దు.

మీ టెంక మొలకెత్తి, ఒక ఆరోగ్యమైన మామిడి మొక్కగా మారాకా, ఇంకా నిరీక్షించ వలసి వస్తుంది, నీరుపోస్తూ, చూస్తూ ఉండవలసి వస్తుంది. మీ మొక్కని పురుగులు లేక పశువులు తినకుండా జాగ్రత్త పడండి, ఎవరూ దాని మీద అడుగు వెయ్యకుండా కూడా చూసుకోండి. ఈ నిరీక్షణ మీకు విసుపుగా అనిపిస్తే, ఒక పుస్తకాలు చదవుకోండి, పాటలు పాడుకోండి, ఇంకొన్ని మొక్కలని నాటండి!

కొన్ని సంవత్సారాల తరువాత మీరు పోడుగవుతారు, మీ మామిడి మొక్క కూడా మీతో పాటే పొడుగవుతుంది. కొన్నాళ్ళకి అది ఒక పెద్ద వృక్షంగా మారుతుంది. అప్పుడు మీరు దాని మీద ఎక్కగలరు, దాని కింద పిక్నిక్ జరుపుకొవచ్చు. ఇప్పుడు అసలు సరదా మొదలవుతుంది!

ఈ పాటికి మీ మామిడి చెట్టు మీద మామిడి పళ్ళు పండుతాయి. అవి మీరు మీ స్నేహితులు తినొచ్చు. ఇంకో మంచి విషయం. మీ మామిడి చెట్టు ఎన్నో మామిడిని ఇష్టపడే జీవులని ఆకర్షిస్తుంది. పక్షులు, చీమలు, ఉడతలు, గబ్బిలాలు, కోతులు, సాలీళ్ళు, ఇంకామరెన్నో!

వీటిలో కొన్ని జీవులు ఆ చెట్టు యొక్క పళ్ళని తినడానికి వస్తాయి, కొన్ని చెట్టు యొక్క పసరు పీల్చడానికి వస్తాయి. మరికొన్ని ఆ పువ్వుల యొక్క తేనని తినడానికి వస్తాయి. ఇంకొన్ని అయితే, ఆ చెట్టు చుట్టూ ఉన్న జీవులని తినడానికి వస్తాయి. కాని ఇదంతా తిండిగురించే కాదు. కొన్ని జీవులు ఆ చెట్టు నీడలో సేదతీర్చుకోవడానికి వస్తాయి, మరికొన్ని చెట్టుకొమ్మలలో నిదురించడానికి వస్తాయి. మీ చెట్టు ఎన్నో రకాల జీవులకి ఎన్నో విధాలుగా ఉపయోగ పడుతుంది!

ప్రతి రోజు కాస్త సమయం తీసుకొని, ఆ చెట్టు నిగమనించండి. ఎవరు వస్తున్నారు, ఏ సమయంలో వస్తున్నారు, ఏమి చేస్తున్నారు. మీరు చూసిందంతా ఒక పుస్తకంలో రాసుకోండి. చూసిందంతా బొమ్మలుగా కూడా గీయండి.
చూసారా, ఒక్క మామిడి విత్తనంతో మీరు ఎంత చేసారు, ఎంత నేర్చుకున్నారు? మొక్కలు నాటడం ఎంతో సరదా అయిన పనికదు? ఇప్పుడు ఊహించుకోండి, జాదవ్ తన అరణ్యం నిండా చెట్లు పెంచడంలో ఎంత ఆనందం, మజా అనుభవించి ఉంటాడో?

జాదవ్ మరియు చెట్టు స్థలం (Telugu)

జాదవ్ ఉద్యోగం అందరి కన్నాచక్కనైనది. తను అడవులను తయారు చేస్తాడు! అది ఎలా సాధిస్తాడు? ఈ పుస్తకం చదివి తెలుసుకోండి.

చధువు దశ 3: సొంతంగా చదవడం మొదలుపెట్టిన పిల్లలకు

##
* License: [CC-BY]
* Text: Vinayak Varma
* Illustration: Vinayak Varma
* Translation: Aruna Chandaraju
* Language: te

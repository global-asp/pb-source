# ଅଳ୍ପ ଅଳ୍ପ କରି

##
ଟୁଲୁ ଓ ବୁଲୁ ଦୁଇଟି ଯାଆଁଳା ଠେକୁଆ ଏକ ଜଙ୍ଗଲରେ ରହୁଥିଲେ | ଜଙ୍ଗଲରେ ବନ୍ୟଜନ୍ତୁ ଭର୍ତ୍ତି ହୋଇଥିଲେ | କିନ୍ତୁ ଟୁଲୁ ଓ ବୁଲୁ ନିଜପାଇଁ ଗୋଟିଏ ମଜବୁତ୍‌ ଘର ତିଆରି କଲେ ଓ ସେଥିରେ ନିରାପଦରେ ରହିଲେ | ଏକ ଶୀତୁଆ ରାତିରେ ଯାଆଁଳା ଦୁହେଁ ଯେଉଁ ନିଆଁ ଜାଳିଥିଲେ, ସେଥିରେ ସେକି ହେଉଥିଲେ | ସେତିକିବେଳେ କେହି ଜଣେ କବାଟରେ ଠକ୍‌ ଠକ୍‌ କଲା | ଏଇଟା ଗୋଟେ ବଡ଼ ଗଧିଆ ଥିଲା  |

##
“ମୁଁ ଥଣ୍ଡାରେ ମରିଗଲିଣି|" ଗଧିଆ ବଡ଼ ପାଟିରେ କହିଲା | “ଦୟାକରି ତୁମ କବାଟ ଟିକିଏ ଖୋଲ ତାହାହେଲେ ମୁଁ ମୋ ଲାଞ୍ଜକୁ ଟିକିଏ ଉଷୁମ କରିପାରିବି | ମୁଁ ତୁମମାନଙ୍କର କିଛି କ୍ଷତି କରିବିନି ମୁଁ ରାଣ ପକଉଛି |” ଟୁଲୁ ଓ ବୁଲୁ ବଡ଼ ଦୟାଳୁ ହୃଦୟର ଠେକୁଆ ଥିଲେ | ସେମାନେ କବାଟକୁ ଅଳ୍ପ ଖୋଲିଲେ ଓ ଗଧିଆ ତା’ ଲାଞ୍ଜ ଭିତରକୁ କରିଦେଲା  |

##
ଦୁଇମିନିଟ୍‌ ପରେ ସିଏ କହିଲା, “ଆହା! ଯଦି ମୁଁ ପଛ ଦୁଇଗୋଡ଼କୁ ବି ଉଷୁମ କରିପାରନ୍ତି! ଦୟାକରି ତୁମ କବାଟକୁ ଆଉ ଟିକିଏ ଖୋଲ | ମୁଁ ରାଣ ପକଉଛି, ତୁମର କ୍ଷତି କରିବିନି|” 

##
ଟୁଲୁ କବାଟକୁ ଆଉ ଟିକିଏ ଖୋଲିଦେଲା, ସେତିକି ବେଳେ ବୁଲୁ ଗୋଟିଏ ବଡ଼ ଜାଗାରେ ପାଣି ନେଇ ଚୁଲୀ ଉପରେ ରଖିଲା | ପାଞ୍ଚମିନିଟ୍‌ ପରେ ଗଧିଆ କହିଲା, “ତୁମେ ମାନେ କେତେ ଦୟାଳୁ! ଯଦି ତୁମ କବାଟକୁ ଆଉ ଟିକିଏ ଖୋଲି ଦେବ, ଓ ମୁଁ ମୋ ଆଗ ଗୋଡ଼ କୁ ଗରମ କରି ନିଅନ୍ତି | ଚିନ୍ତା କରନି | ମୁଁ କ୍ଷତି କରିବିନି|” 

##
ଯାଆଁଳା ଦୁହେଁ ଚୁଲୀ ଉପରେ ଥିବା ପାତ୍ରର ପାଣିକୁ ଚାହିଁଲେ | ପାଣି ଗରମ ହେଉଥିଲା | ସେମାନେ କବାଟକୁ ଆଉ ଟିକିଏ ଖୋଲିଦେଲେ| ଏଇନା ଗଧିଆର ନାକଟି ଯାହା ଖାଲି କବାଟ ବାହାରେ ଥିଲା | ଦଶ ମିନିଟ୍‌ ପରେ ଗଧିଆ କହିଲା- “ମୋତେ କେତେ ଉଷୁମ ଓ ବଢ଼ିଆ ଲାଗୁଛି? ଖାଲି ମୋ ନାକଟା ଯାହା ଏ ଯାଏ ବାହାରେ ଅଛି | ଦୟାଳୁ ଠେକୁଆ ମାନେ, ଦୟାକରି ତୁମ କବାଟକୁ ଆଉ ଟିକିଏ ଖୋଲିଦିଅ | ମୋତେ ଭୟ କରନି | ମୁଁ ଅନିଷ୍ଟ କରିବିନି | "

##
ଟୁଲୁ କବାଟକୁ ଆଉ ଟିକିଏ ଖୋଲି ଦେଲା ବେଳେ, ବୁଲୁ ପାଣି ଫୁଟୁଥିବା ପାତ୍ରକୁ ଉଠେଇ ଆଣିଲା | “ତୁମେ ତୁମ ନାକକୁ ଉଷୁମ କରିପାର”, ଟୁଲୁ କହିଲା  |

##
ଗଧିଆ ଭିତରକୁ ପୁରାପୁରି ପଶି ଆସିଲା ଓ ବୁଲିପଡ଼ି ଠେକୁଆ ମାନଙ୍କ ଉପରକୁ ଡେଇଁ ପଡ଼ିଲା କିନ୍ତୁ ସେମାନେ ତା’ ପାଇଁ ପ୍ରସ୍ତୁତ ଥିଲେ | ବୁଲୁ ଫୁଟନ୍ତା ପାଣିକୁ ସିଧା ଧୂର୍ତ୍ତ ଗଧିଆ ଉପରକୁ ଫିଙ୍ଗି ଦେଲା  |

##
“ଆଃ...ଓଃ...ଆଃ !” ସିଏ ଚିତ୍କାର କରି କବାଟ ପାଖରୁ ଦୌଡ଼ି ପଳେଇଲା | “ମୁଁ ଫେରି ଆସିବି! ଆଉ ସେତେବେଳେ ତୁମକୁ ଟୁକୁଡ଼ା ଟୁକୁଡ଼ା କରି ଚିରିଦେବି !” 

##
ଟୁଲୁ ଓ ବୁଲୁ ସେମାନଙ୍କ ଘରର ଛାତ ଉପରକୁ ଚଢ଼ି ଗଲେ ଓ ସେଠି ଲୁଚି ରହିଲେ | 

##
ଗଧିଆ ଶୀଘ୍ର ଫେରିଆସିଲା ଓ ସାଙ୍ଗରେ ଦଶଜଣ ଗଧିଆଙ୍କୁ ଆଣିଥିଲା | ସେମାନେ ଘରର କବାଟକୁ ଭାଙ୍ଗିଦେଲେ | ତାହା ଖାଲି ଥିଲା  |

##
“ସେମାନେ ସେଇଠି ଅଛନ୍ତି |” ଗୋଟେ ଗଧିଆ ବାହାରକୁ ଗଲା ଓ ଦୁଇ ଠେକୁଆଙ୍କୁ ଦେଖି ପାଟି କରି ଉଠିଲା | “ଆମେ ଗୋଟେ ସିଡ଼ି ତିଆରି କରିବା | ଆମେ ସେମାନଙ୍କ ପାଖରେ ପହଞ୍ଚିପାରିବା |” 

##
ଗଧିଆମାନେ ଜଣକ ଉପରେ ଜଣେ ଠିଆ ହେବାକୁ ଲାଗିଲେ | ସେମାନେ ଛାତରେ ପ୍ରାୟ ପହଞ୍ଚି ଯାଇଥିଲେ, ସେତିକିବେଳେ ଟୁଲୁ ପାଟିକଲା, “ଦେଖ! ଆହୁରି ଫୁଟନ୍ତା ପାଣି ଆସୁଛି!” 

##
ଧୂର୍ତ୍ତ ଗଧିଆ ଡରି ଯାଇଥିଲା | “ନା! ନା!” ସିଏ ପାଟିକଲା, “ଆଉ ନୁହେଁ |” 

##
ନିଜକୁ ରକ୍ଷା କରିବା ପାଇଁ ସିଏ ଦଉଡ଼ି ପଳେଇଗଲା | ଗଧିଆ ମାନେ ଖସି ପଡ଼ିଲେ ଓ ନିଶୁଣୀ ଭାଙ୍ଗିଗଲା  |

##
ସେମାନେ ଡେଇଁ ପଳେଇ ଗଲେ ଏବଂ ଆଉ କେବେ ବି ଫେରିଲେନି | ଟୁଲୁ ଓ ବୁଲୁ ଛାତରୁ ତଳକୁ ଆସିଲେ, ନିଜ ଭଙ୍ଗା ଘରକୁ ମରାମତି କଲେ ଓ ତା’ପରଠୁ ଖୁସିରେ ରହିଲେ | 

##
* License: [CC-BY]
* Text: Anupa Lal
* Illustration: Ajit Narayan
* Translation: Prabasini Mahakud Tiwari
* Language: or

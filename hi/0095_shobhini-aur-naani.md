# शोभिनी और नानी

##
मेला 

“हम मेला चलें?” शोभिनी ने नानी से पूछा। बड़ा सा गोल झूला दूर से ही दिखाई दे रहा था।  धीरे-धीरे घूमना शुरू करता था और फिर तेज़, और तेज़ हो जाता था। 

“ क्या हम उस झूले पर बैठें?” शोभिनी ने नानी से कहा। 

विशाल पहिये जैसा वह झूला पहले धीरे-धीरे चलना शुरू हुआ। जब झूला ऊपर से नीचे की ओर तेज़ी से आने लगा तो शोभिनी ने अपनी आँखें कसकर बंद कर लीं। वैसे तो उसे डर बिलकुल नहीं लग रहा था लेकिन नानी का हाथ पकड़ लेने पर उसे अच्छा लग रहा था। शोभिनी बीच-बीच में आँख खोलकर देख ले रही थी कि वे कहाँ पहुँच गये । शोभिनी ने देखा कि नानी ने अपनी आँखें बन्द नहीं की थीं। बल्कि वे तो हँस रही थीं और नीचे मैदान में खड़े लोगों की ओर हाथ हिला रही थीं। 

झूले से उतर कर शोभिनी और नानी ने मेले का चक्कर लगाया । बड़ी भीड़ थी। एक बड़े से तम्बू में से गाने की आवाज़ें आ रही थीं। शोभिनी ने एक पिपिहरी खरीदी। उसने पिपिहरी में इतनी ज़ोर से फूँक मारी कि एक कुत्ता उछलकर भागा। 

नानी ने शोभिनी के लिए गैस वाला गुब्बारा खरीदा। घर लौटकर शोभिनी ने गुब्बारे में कागज़ की एक छोटी सी टोकरी बाँध कर उसमें कुछ चींटियाँ रख दीं। अब उसने धागे को खोल दिया ।  गुब्बारा घरों के ऊपर उड़ चला, खेतों को पार कर, मेले को पीछे छोड़ते हुए बहुत दूर। 

##
बालों में कंघी

नानी ने अभी अभी अपने बाल धोए थे। उनके लंबे, मुलायम और स़फेद बाल धूप में चमक रहे थे। 

“नानी, क्या  मैं आपके बालों में कंघी कर दूँ?” शोभिनी ने पूछा। 

“मैं सँभालकर करूँगी। आपको ज़रा भी तकलीफ़ नहीं होगी।” शोभिनी ने बड़ी सावधानी से नानी के बाल सुलझाये । उसने बीच से माँग निकाल कर बाल दो हिस्सों में अलग किये । बालों के दोनो हिस्सों से उसने नानी के सिर के दोनों ओर छोटे-छोटे जूड़े बनाये । जूड़े उसे कुछ ख़ास जँचे नहीं, उसने दो लम्बी-लम्बी चोटियाँ बना दीं। 

शोभिनी जल्दी से कहीं से एक बड़ा सा पीला फूल ले आई । उसने फूल नानी की एक चोटी में खोंस दिया । भूरे और नारंगी रंग की एक तितली उड़ती हुई आई और नानी के बालों पर बैठ गई । पीले फूल के ठीक बगल में। 

शोभिनी शीशा लाने दौड़ी। उसने नानी को दिखाया -दो लंबी चोटियाँ , एक बड़ा सा पीला फूल और रंग-बिरंगी तितली। 

##
जंगल 

“हम जंगल चलें?” शोभिनी ने नानी से पूछा। 

“वहाँ जंगली जानवर हैं। आपको डर तो नहीं लगेगा?” 

शोभिनी और नानी जंगल में पहुँचे। सबसे पहले उन्हें एक छोटा सा खरगोश दिखा। वह खरगोश खो गया था और अपनी माँ को खोज रहा था। उसकी माँ को खोजने में शोभिनी और नानी ने उसकी मदद की। खरगोश झाड़ी के पीछे से शोभिनी को बड़ी देर तक देखता रहा। 

हाथी नदी में नहा रहे थे। वे अपनी सूँड में पानी भरकर फव्वारे की तरह एक दूसरे पर डाल रहे थे। पेड़ पर बैठा हुआ एक बंदर आम खा रहा था। शोभिनी ने बंदर को मुँह चिढ़ाते हुए छेड़ा। बंदर खों-खों करने लगा। उसने एक आम तोड़ा और शोभिनी की ओर फेंका। नानी ने फुर्ती से अपने हाथ ऊपर किये और इसके पहले कि शोभिनी को चोट लग जाये , उन्होंने आम को 'कैच' कर लिया । 

क्या गज़ब का कैच था! 

“वाह नानी!” शोभिनी ने कहा, “मुझे तो पता ही नहीं था कि आपको क्रिकेट खेलनी आती है।” 

##
बारिश 

पानी बरस रहा था। कभी तेज़ हवा चलती और पानी ज़ोर शोर से बरसने लगता। कभी बारिश धीमी हो जाती। फुहार की तरह। 

शोभिनी ने नानी से पूछा, “मैं बाहर जाऊँ और बारिश में खेलूँ? मैं भीगना चाहती हूँ।” 

“बिजली चमक रही है। ज़रा होशियार रहना,” नानी बोलीं। 

शोभिनी का कुत्ता, पिल्लू कुर्सी के नीचे घुसकर बैठा था। जब उसने शोभिनी को छाता उठाये हुए देखा तो वह कुर्सी के नीचे से निकल आया । पिल्लू शोभिनी का हाथ चाटने लगा और पूँछ हिलाने लगा। 

“अच्छा ठीक है,”शोभिनी ने कहा, “तुम भी आ सकते हो।” शोभिनी आगे-आगे बढ़ी। पिल्लू ठीक उसके पीछे-पीछे। जैसे ही वे बरामदे के छोर पर पहुँचे, तेज़ हवा का झोंका आया । शोभिनी का छाता अचानक उसके हाथ से छूट गया और उड़कर बगीचे में जा गिरा। 

तेज़-तेज़ बिजली चमकी। शोभिनी ठिठक गई   । 

इसके तुरन्त बाद भारी गड़गड़ाहट की आवाज़ हुई। पिल्लू घर की ओर भागा और कुर्सी के नीचे छिप गया । शोभिनी वापस दौड़ी। झट से आकर नानी से सटकर बैठ गई । 

##
ऊन

नानी धूप में बैठी थीं। वे ऊन की लच्छी को खोलकर गोला बना रही थीं। 

“मैं आपकी मदद करूँ?” शोभिनी ने पूछा। 

शोभिनी ने ऊन का एक सिरा ढूँढ कर निकाला। वह ऊन का गोला बनाने लगी- ठीक उसी तरह जैसे नानी बना रही थीं। ऊन की एक बड़ी सी गेंद बनने लगी। जब वह  बहुत बड़ी हो गई तो शोभिनी के हाथ से फिसल गई और ऊपर हवा में उछल गई । ऊपर आसमान में बहुत से हंस उड़ रहे थे। 

उनमें से एक ने ऊन के गोले को पकड़ लिया । शोभिनी ने सिर ऊपर उठा कर देखा, लाल ऊन की एक बड़ी लंबी रस्सी आसमान से लटक रही है।   यह देखकर शोभिनी ताली बजाने लगी। 

ऊन का दूसरा सिरा उसके हाथों से छूट गया । जब हंस ने ताली की आवाज़ सुनी तो उसने नीचे देखा। वह ज़मीन पर शोभिनी को देख सकता था लेकिन इतनी ऊँचाई से वह बहुत नन्ही सी नज़र आ रही थी।  

हंस ने अपने साथियों की ओर देखकर जैसे ही कुछ कहना चाहा,  

ऊन की गेंद उसके मुँह से फिसल गयी   । 

शोभिनी दौड़कर वहाँ गई जहाँ आसमान से ऊन गिरी थी। उसने जल्दी सारी ऊन लपेटी और गोला नानी को दे दिया । 

##
नदी

बहुत गर्मी थी। 

“नानी मेरे साथ नदी नहाने चलोगी?” शोभिनी ने पूछा। घर से नदी काफ़ी दूर थी। नानी और शोभिनी ताँगे में बैठकर वहाँ पहुँचे। 

वहाँ घाट पर बहुत से लोग नहा रहे थे। किनारे पर पानी का बहाव बहुत तेज़ नहीं था। शोभिनी कागज़ की बहुत सी नावें बनाकर लाई थी। उसकी एक नाव पानी में तेज़ी से बहते हुए बहुत दूर निकल गई । 

नानी ने एक नाव वाले से बात की। फिर दोनों नाव में बैठकर दूर तक गये   । नाव वाले ने बताया , “हाँ पानी बहुत गहरा है, एक के ऊपर एक खड़े, दो हाथी भी डूब जायें।” शोभिनी सोच रही थी- एक के ऊपर एक खड़े दो हाथी! 

एक सुनहरी मछली पानी में से उछली। उसने शोभिनी के हाथ को छू लिया   । शोभिनी को बहुत अच्छा लगा। 

नाव वाले ने कहा, “फिर आना शोभिनी।” 

“आप मुझे जानते हैं?” शोभिनी ने पूछा। 

“हाँ। तुम्हारी माँ को भी,” नाव वाला बोला, “जब वे छोटी सी थीं, इसी नाव में बिठाकर उन्हें घुमाता था।” 

नानी शोभिनी की ओर देखकर मुस्करा रही थीं। 

##
चाँद

सूरज डूबने वाला था। 

“चलो, आज चाँद पर चलें,” शोभिनी ने नानी से कहा। उसने नानी की घूमने जाने वाली खास छड़ी ली - जिसकी मूँठ चाँदी की थी। 

पहले शोभिनी छड़ी पर चढ़ी। “सँभलकर चढ़ना,” शोभिनी ने कहा, “डरने की कोई बात नहीं है।” 

“रुको ज़रा, मैं अपना चश्मा तो ले लूँ,” नानी बोलीं। 

जूँ ......................... हवा में उड़ चली छड़ी। आगे शोभिनी बैठी थी। पीछे नानी बैठी थीं। 

##
वे आसमान में उड़ने लगीं। ऊपर, और ऊपर, और ऊपर।
चिड़ियों से भी ऊपर। आसमान में तैरते हुए बादलों के बीच से निकलकर और ऊपर।
और धीरे-धीरे वे आँखों से ओझल हो गयीं , बादलों के पार। 

हम सब उनके वापस आने का इंतज़ार कर रहे हैं। 

##
* License: [CC-BY]
* Text: Sarvendra Vikram
* Illustration: Vibhash Pandey
* Language: hi

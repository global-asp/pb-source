# ಮೊಸಳೆ ಮತ್ತು ಪಾತಾರಗಿತ್ತಿ

##
ದೂರದಲ್ಲೊಂದ ಅಡವಿಯಿತ್ತು. ಅದರ ಮಧ್ಯದ ಔಗು ಪ್ರದೇಶದಲ್ಲಿ ಮೊಸಳೆಗಳ ಸಂಸಾರ ವಾಸವಾಗಿತ್ತು. ಅಲ್ಲೊಂದು ಮರಿ ಮೊಸಳೆ. ದೊಡ್ಡ ದೊಡ್ಡ ಕಣ್ಣೀರ ಹನಿಗಳನ್ನು ಉದುರಿಸಿ ಅಳುವುದು ಅಥವಾ ಮೂಗು ಏರಿಸಿಕೊಂಡು ಅತ್ತಿತ್ತ ಮೂಸುವುದು, ಇವೇ ಅದರ ಕೆಲಸವಾಗಿತ್ತು. ಅದರಿಂದ ಅದನ್ನು 'ಮೂಸಿ' ಎಂದೇ ಎಲ್ಲರೂ ಕರೆಯುತ್ತಿದ್ದರು.

##
ಅದರ ತಾಯಿಗೂ ಒಮ್ಮೊಮ್ಮೆ ಬೇಸರವಾಗಿ, "ಅಳುವುದು, ಮೂಸುವುದು ಬಿಟ್ಟು ಮೊಸಳೆಯಂತೆ ಇರುವುದು ಕಲಿ, ಹೋಗಿ ಆಹಾರ ಬೇಟೆಯಾಡಿಕೊಂಡು ಬಾ!" ಎಂದು ಹೇಳುತ್ತಿತ್ತು. ಆದರೆ, ಬೇಟೆಯ ಮಾತು ಎತ್ತಿದರೇ ಮೂಸಿ ಅಳುತ್ತಿತ್ತು. ಆದ್ದರಿಂದ ಅದರ ತಂದೆ ತಾಯಿಗಳೇ ಬೇಟೆಯಾಡಿ ಆಹಾರ ತಂದು ಅದಕ್ಕೆ ಉಣಿಸಬೇಕಾಗಿತ್ತು. 

##
ಅಲ್ಲೇ ಒಂದು ಸುಂದರ ಪಾತರಗಿತ್ತಿ ಇತ್ತು. ಅದರ ಹೆಸರು ರಾಣಿ. ಮೂಸಿ ಮತ್ತು ರಾಣಿ ಸ್ನೇಹಿತರಾಗಿದ್ದರು. ಅವರದೊಂದು ವಿಚಿತ್ರ ಜೋಡಿಯಾಗಿತ್ತು. ಮೂಸಿ ಈಜುವಾಗ ರಾಣಿ ಅದರ ತಲೆಯ ಮೇಲೆ ಕುಳಿತಿರುತ್ತಿತ್ತು. 

##
ಅದನ್ನು ನೋಡಿ ಉಳಿದ ಮೊಸಳೆಗಳು ನಕ್ಕು ಗೇಲಿ ಮಾಡುತ್ತಿದ್ದವು. ಅದರಿಂದ ಅವರ ಸ್ನೇಹಕ್ಕೆ ಭಂಗ ಬರಲಿಲ್ಲ. ಮೂಸುವುದು, ಕಣ್ಣೀರಿಡುವುದು ಹಾಗೂ ರಾಣಿಯ ಸ್ನೇಹ ಇವೇ ಮೂಸಿಯ ಹವ್ಯಾಸ ಆಗಿದ್ದವು. 

##
ಬೇಸಿಗೆಯ ಒಂದು ಮಧ್ಯಾಹ್ನ ರಾಣಿ, ಮೂಸಿಯ ಕಿವಿಯ ಹತ್ತಿರ ಬಂದು ಕುಳಿತು ಹೇಳಿತು, "ಇಬ್ಬರು ಮನುಷ್ಯರು ಬಂದೂಕು ಹಿಡಿದು ಇತ್ತಲೇ ಬರುವುದನ್ನು ನೋಡಿದೆ. ಚರ್ಮದ ಆಸೆಗಾಗಿ ಅವರು ಮೊಸಳೆಗಳನ್ನು ಕೊಲ್ಲುತ್ತಾರೆ. ಈ ಮನುಷ್ಯರಿಗೆ ತಮ್ಮದೇ ಚರ್ಮ ಇಲ್ಲವೇ?" ಎಂದು ಮೂಸಿ ಆಶ್ಚರ್ಯಪಟ್ಟಿತು. "ಉಳಿದ ಮೊಸಳೆಗಳಿಗೂ ತಿಳಿಸಿ ಅಡಗಿಕೊಳ್ಳಲು ಹೇಳು," ಎಂದು ರಾಣಿ ಮೂಸಿಗೆ ಹೇಳಿತು. 

##
"ಓ, ರಾಣಿ, ಅವರು ನಿನಗೂ ಗುಂಡು ಹೊಡೆಯುವುದಿಲ್ಲವೇ? ನಾನೇನು ಮಾಡಲಿ?" ಎಂದು ಮೂಸಿ ದುಃಖದಿಂದ ಕಣ್ಣೀರು ಸುರಿಸಿತು. "ನನ್ನ ಅತ್ತೆ ನನಗೆ ಹೇಳಿದ್ದಾರೆ, ಮನುಷ್ಯರು ಪಾತರಗಿತ್ತಿಯನ್ನು ಬಲೆಹಾಕಿ ಹಿಡಿದು ಗುಂಡು ಸೂಜಿಯಿಂದ ಮರದ ಮಣೆಗೆ ಚುಚ್ಚುತ್ತಾರಂತೆ," ಎಂದು ಹೇಳಿ ರಾಣಿ ಹಾರಿ ಹೋಯಿತು. 

##
"ನಮ್ಮನ್ನು ಕೊಲ್ಲಲು ಮನುಷ್ಯರು ಬರುತ್ತಿದ್ದಾರೆ... ಓಡಿ... ಅಡಗಿಕೊಳ್ಳಿ," ಎಂದು ಮೂಸಿ ಕೂಗುತ್ತಿತ್ತು. ಉಳಿದ ಮೊಸಳೆಗಳು ಮೊದಲಿಗೆ ಅದರ ಮಾತನ್ನು ನಂಬಲಿಲ್ಲ. ಆದರೆ, ಅಷ್ಟರಲ್ಲಿ ಅವಕ್ಕೆ ಮನುಷ್ಯರ ಹೆಜ್ಜೆಯ ಸಪ್ಪಳ ಕೇಳತೊಡಗಿತು. 

ಮೊಸಳೆಗಳು ನೀರಿನ ಆಳದಲ್ಲಿ ಮುಳುಗಿದವು. ನೀರಿನ ಮೇಲೆ ಕೊಳೆತ ಮರದ ದಿನ್ನೆಗಳು ತೇಲುತ್ತ ಉಳಿದವು. ಅವನ್ನೇ ಮೊಸಳೆಗಳೆಂದು ತಿಳಿದು ಬೇಟೆಗೆ ಬಂದವರು ಗುಂಡು ಹಾರಿಸಿದರು. ಅವರಿಗೆ ಒಂದು ಮೊಸಳೆಯೂ ಸಿಗಲಿಲ್ಲ. ಆದರೆ ತಮ್ಮ ಸುತ್ತ ಹಾರಾಡುತ್ತಿರುವ ನೂರಾರು ಬಣ್ಣ ಬಣ್ಣದ ಪಾತರಗಿತ್ತಿಗಳನ್ನು ಅವರು ಕಂಡರು. 

##
ಅಷ್ಟೊಂದು ಪಾತರಗಿತ್ತಿಗಳನ್ನು ನೋಡಿದ ಅವರು, "ಇಲ್ಲಿ ಮೊಸಳೆಗಳಂತೂ ಇಲ್ಲ. ನಾವು ಬಲೆಗಳನ್ನು ತಂದು ಈ ಪಾತರಗಿತ್ತಿಗಳನ್ನು ಹಿಡಿಯೋಣ," ಎಂದು ಹೊರಟು ಹೋದರು. ಇದನ್ನು ನೋಡಿದ ಮೊಸಳೆಗಳೆಲ್ಲ ಒಟ್ಟಾಗಿ ಬಂದು ರಾಣಿಗೆ ಹಾಗೂ ಇತರ ಪಾತರಗಿತ್ತಿಗಳಿಗೆ ತಮ್ಮ ಕೃತಜ್ಞತೆ ಹೇಳಿದವು. 

##
ಮರುದಿನವೇ ಒಂದಿಷ್ಟು ಜನ ಬಲೆಗಳನ್ನು ಹಿಡಿದು ಬರುತ್ತಿರುವುದನ್ನು ಮೂಸಿ ನೋಡಿತು. ರಾಣಿ ಹೇಳಿದ ಮಾತು ಅದಕ್ಕೆ ನೆನಪಾಯಿತು. "ರಾಣಿ, ನೀವೆಲ್ಲರೂ ಕೂಡಲೇ ನದಿ ದಂಡೆಗೆ ಬನ್ನಿ. ಬಲೆಗಳನ್ನು ಹಿಡಿದ ಮನುಷ್ಯರು ಬರುತ್ತಿದ್ದಾರೆ," ಎಂದು ಮೂಸಿ ಕೂಗಿ ಹೇಳಿತು. 

##
ಎಲ್ಲಾ ಮೊಸಳೆಗಳೂ ನದಿ ದಂಡೆಗೆ ಬಂದವು. ಪಾತರಗಿತ್ತಿಗಳೆಲ್ಲ ಬಂದು ಮೊಸಳೆಗಳ ಬೆನ್ನು ಮತ್ತು ತಲೆಯ ಮೇಲೆ ಕುಳಿತವು. ಬೇಟೆಗಾರರು ಹತ್ತಿರ ಬರುತ್ತಿದ್ದಂತೆ ಕೆಲವು ಮೊಸಳೆಗಳು ಅವರನ್ನು ಸುತ್ತುವರಿದವು. ಎಲ್ಲವೂ ತಮ್ಮ ಕ್ರೂರವಾದ ಹರಿತ ಹಲ್ಲುಗಳನ್ನು ತೋರಿಸುತ್ತ ಬಾಯಿ ತೆರೆದು - ಮುಚ್ಚಿ ಮಾಡತೊಡಗಿದವು.  

##
ಮೂಸಿ ಎಲ್ಲರಿಗಿಂತ ಮುಂದಿದ್ದು ಹಲ್ಲು ಮಸೆಯುತ್ತ ಬಾಲವನ್ನು ಅತ್ತಿತ್ತ ಬಡಿಯುವ ರಭಸಕ್ಕೆ ಬೇಟೆಗಾರರು ಬೆದರಿ ಅಲ್ಲಿಂದ ಓಡಿದರು. ಉಳಿದ ಮೊಸಳೆಗಳಿಗೆ ಮೂಸಿಯನ್ನು ನೋಡಿ ಈಗ ಅಭಿಮಾನ ಎನಿಸಿತು. ಏಕೆಂದರೆ, ಅದು ನಿಜವಾದ ಮೊಸಳೆಯಂತೆ ನಡೆದುಕೊಂಡಿತ್ತು. ಮೂಸಿಗೂ ತಾನು ಮೊಸಳೆ ಎಂಬುದಕ್ಕೆ ಅಭಿಮಾನ ಎನಿಸಿತು. 

##
ಎಲ್ಲಾ ಪಾತರಗಿತ್ತಿಗಳು ಮೊಸಳೆಗಳನ್ನು ಸುತ್ತುವರಿದು ಹಾರಾಡಿದವು. ಅವುಗಳ ರೆಕ್ಕೆಗಳ ಬಡಿತದ ಸಂಗೀತ ಸುತ್ತಲೂ ಕೇಳಿ ಬಂತು. ಅವೆಲ್ಲವೂ ಒಟ್ಟಾಗಿ ಹೇಳಿದವು, "ಮೂಸಿ, ನಿನಗೆ ಕೃತಜ್ಞರಾಗಿದ್ದೇವೆ. ಮೊಸಳೆಗಳೇ, ನಿಮಗೆಲ್ಲ ನಾವು ಕೃತಜ್ಞರಾಗಿದ್ದೇವೆ." ಆಗ ಮೂಸಿ ಹೇಳಿತು, "ಅದೇನು ದೊಡ್ಡ ವಿಷಯವಲ್ಲ. ಸ್ನೇಹಿತರು ಇರುವುದೇ ಅದಕ್ಕೆ. ಒಬ್ಬರು ಮತ್ತೊಬ್ಬರಿಗೆ ಪರಸ್ಪರ ಸಹಾಯ ಮಾಡುವುದಕ್ಕೆ. "

##
* License: [CC-BY]
* Text: Herminder Ohri
* Illustration: Herminder Ohri
* Translation: Divaspathy Hegde
* Language: kn

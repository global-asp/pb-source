# गैंडा भागा

##
काज़िरंगा अभयवन में घास के मैदानों में गैंडे का एक नन्हा बच्चा रहता था-गंगू। वह गैंडों के बच्चों जैसा तगड़ा था और अपने माता-पिता के साथ रहता था। उसकी भूरी, बिना बालों वाली खाल काफ़ी ऊबड़-खाबड़ थी। कड़े रूखे बालों से बने हुए अपने इकलौते सींग पर उसे बहुत गर्व था। गंगू बहुत ही शर्मीला था। उसे अभयवन के बीच से बहती ब्रह्मपुत्र नदी के किनारे गीली मिट्टी में लोटना बहुत अच्छा लगता था। 

##
एक गर्म सी दोपहर में गंगू नदी तक पानी पीने आया। सभी जानवर पानी पीने यहीं आते थे। उसने देखा कि गजराज हाथी, नटखट लंगूर, हेमू हिरण, कालिया कौवा, नीलू भैंसा, काले गले वाला हरिनि बगुला, भानु और हरी नाम के मेंढक झुंड बनाए वहाँ खड़े थे। 

##
गंगू को सबसे पहले गजराज हाथी ने देखा। “हैलो!” 

वह चिंघाड़ा, “मैं गजराज हाथी हूँ और यह मेरे दोस्त हैं।” 

गंगू ने शर्माते हुये उन सबको देखा। “तुम्हारा नाम क्या है?” 

नटखट लंगूर ने पूछा। गंगू ने चारों तरफ़ देखा और एक कदम पीछे हट गया। “मैं ग..गं...गंग!” तभी एक मक्खी उसकी नाक पर बैठ गई और गंगू छींका। 

##
नटखट खिलखिलाता हुआ नदी के ऊपर फैली हुई पेड़ की एक शाखा पर कूद कर चढ़ गया। “ही, ही, ही... गंग...गंग!” सब जानवरों ने सोचा कि उसका नाम गंग है। हेमू हिरण ने गंगू की तरफ़ देखा और सिर झटक कर पानी पीने लगी। भानु और हरी ने नदी में गहरा गोता लगाया और थोड़ी-थोड़ी देर में पानी की सतह पर आ कर गंगू को देखने लगे। हरिनी ने तो गंगू की तरफ़ देखा तक नहीं। कालिया ज़ोर से चीखा, “तो तुम गंग हो, बड़ा अजीब नाम है।” 

##
गंगू ने उनकी तरफ़ गुस्से से देखा और फुंकारा। “गंग, गंग... ही ही ही ही...,” नटखट चहका। गंगू गैंडे ने पीछे कदम बढ़ाया, सिर नीचे किया और फुंकारता हुआ दौड़ पड़ा। उसकी छोटी और मज़बूत टाँगें इतनी तेज़ दौड़ती थीं कि उसे रोका न जा सकता था। वह खुद से बहुत नाराज़ था- मैं इतना शर्मीला और बेवकूफ़ कैसे हो सकता हूँ कि उन सबको अपना नाम तक नहीं बता पाया!

##
गुस्से से भरा वह नदी किनारे की ऊँची घास में भागता ही रहा। वह मुलायम घास पर चरते हुये हिरणों के झुंड के बगल से गुज़रा। उसने घूस, जंगली खरगोश और बाज़ को भी पीछे छोड़ दिया। अचानक उसने पाया कि वह अभयवन के पास से गुज़रने वाली मुख्य सड़क पर पहुँच गया है। 

##
वह सड़क के बीचोंबीच खड़ा हो गया। “मैं इतना शर्मीला क्यों हूँ कि अपना नाम तक उन्हें नहीं बता पाया। मुझे जम कर अभ्यास करना होगा,” वह फुंकारा, घुरघुराया और शुरू हो गया... “गंग, गंग, गंग...” और फिर अटक गया। अचानक सायरनों की “पीं-पीं” सुनाई देने लगी। बसें, कारें और ट्रक रुक गये। सब हैरान थे कि यह गैंडा सड़क के बीचोंबीच क्या कर रहा है? “पीं-पीं” गंगू को डर लगने लगा।

##
वह मुड़ा और ढलान से दौड़ता हुआ खुले मैदान को पार कर गया... वह जितनी तेज़ी से दौड़ सकता था, दौड़ा।  दौड़ता-भागता वह ऊँची घास में पहुँच गया और फिर से कोशिश की “गंग... गंग...”।गरूड़ आकाश में बहुत ऊँचाई पर उड़ रहा था। उसने अपनी चमकीली, तेज़ आँखों से गंगू को अपना नाम साफ़-साफ़ और ज़ोर से बोलने का अभ्यास करते हुए देखा। घूस ने भी देखा और खरगोश ने भी। लेकिन उन्होंने गंगू का मज़ाक नहीं उड़ाया। 

##
“गंग...गंग...गंगू...गैंडा......मैं हूँ गंगू गैंडा......गंगू गैंडा।” आखिरकार गंगू बिना शर्माए घूस से बोला, “मैं गंगू हूँ। गंगू गैंडा!” वह वापस उसी जगह पहुँचा जहाँ सारे जानवर ब्रह्मपुत्र का पानी पीने आते थे। थोड़ी ही देर में गजराज नीलू, हेमू, नटखट, कालिया और हरिनी के साथ आया। भानु और हरी तो खैर पहले से वहीं थे। घूस, जंगली खरगोश और बाज़ भी आये। गंगू ने उन सब की तरफ़ देखा।

##
उसने धीरे-धीरे मगर विश्‍वास के साथ साफ़ और ऊँची आवाज़ में कहा, “मैं गंगू गैंडा हूँ।” अपनी ही आवाज़ सुन कर उसे विश्‍वास ही नहीं हुआ कि वह अपना नाम इतना साफ़-साफ़ बोल सकता है।

गजराज बोला, “हेलो गंगू... गैंडे जी।” गरूड़ बोला, “...उसने अपना नाम बोलने के लिये बहुत मेहनत की है। हमें दूसरों का मज़ाक नहीं उड़ाना चाहिये।” 

##
गजराज ने नटखट की तरफ़ देखा, “अब मज़ाक मत बनाना।” नटखट बोला, “चलो गंगू हम दोस्त बन जाते हैं।” गजराज ने चिंघाड़ कर कहा, “यह अभयवन हम सभी जानवरों के लिये है। हमें मिलजुल कर रहना चाहिये।” सभी जानवर खुशी-खुशी एक साथ बोले, “हैलो गंगू... गैंडे जी।” 

गंगू बहुत खुश हुआ। उसने अपना नाम बोलना सीख लिया था। अब वह शर्माता नहीं है और उसके बहुत सारे दोस्त भी बन गए हैं। 

##
* License: [CC-BY]
* Text: Vijaylakshmi Nagaraj
* Illustration: Sanjay Sarkar
* Translation: Vartul Adishesh Dhaundiyal
* Language: hi

# ताई ताई, गडगडाट कुठून होतो?

##
ताई, ताई, मला एका गोष्टीचे आश्‍चर्य वाटते...  

कसले आश्‍चर्य छोटू, कसले आश्‍चर्य वाटते? 

गडगडाट कुठून होतो याचे वाटते मला आश्‍चर्य. 

तुला काय वाटते, छोटू, तुला काय वाटते? 

मला वाटते मला वाटते... 

सांग छोटू तुला काय वाटते? 

##
मला वाटते 

आकाशात झोपलाय, एक मोठा कुंभकर्ण 

त्याच्यावर रुपेरी पाण्याचा वर्षाव करतो पर्जन्य

झोपमोड होऊन तो उठतो. 

वीजा चमकल्यागत त्याचे डोळे आग पाखडतात 

आणि तो आपले कुरूप पाय आपटू लागतो 

जोरात श्‍वास घेतो नी गर्जना करतो रागात  

(मी खरं सांगतो, मी जर का असे वागलो असतो तर माझ्या आईने मला चांगले बदडले असते) 

##
मला वाटते गडगडाट होतो आकाशातला 

रागामुळे कुंभकर्णाच्या 

ज्याला झोपायचे असते 

आणि कोरडे राहायचे असते. 

मी हुशार आहे की 

नाही ग ताई? 

##
हो हो छोटू, हो हो 

तूू म्हणतोस ते खरे असेल कदाचित... 

पण पुस्तके मात्र हे सांगत नाहीत 

पुस्तके काय म्हणतात ताई, पुस्तके काय म्हणतात? 

तुला काय वाटते छोटू, तुला काय वाटते? 

मला वाटते, मला वाटते... 

सांग ना छोटू तुला काय वाटते? 

##
मला वाटते 

मोटारसायकली चालवणाऱ्यांची टोळी आकाशात आहे 

घालून काळ्या चामड्याचे जॅकेट 

आणि पोलादी बूट 

डोळ्यांवर काळा चश्मा... अगदी सिनेमासारखे! 

आणि त्यांना काम असेल आवडत, 

मुुसळधार पावसात एकमेकांशी लावणे शर्यंत. 

##
मला वाटते 

मोटारसायकलींना मारतात किक 

तेव्हा पोलादावर आपटते पोलाद, 

मग वीजा चमकतात. 

जेेव्हा ते असं करतात 

इंजिनमधून आवाज जोरात येतो 

रॅव्ह रॅव्ह रॅव्ह 

आणि गडगडाट होतो 

##
मला वाटते गडगडाट असा होतो 

नाही राक्षस, नाही विमान 

मोटारसायकलींच्या ताफ्यांची शर्यत याला कारण. 

मी हुशार आहे की नाही ग ताई? 

##
मला माहीत आहे छोटू, मला माहीत आहे 

तूू म्हणतोस ते खरे असेल कदाचित... 

पण पुस्तके मात्र हे सांगत नाहीत 

पुस्तके काय म्हणतात ताई, पुस्तके काय म्हणतात? 

तुुुला काय वाटते छोटू, तुला काय वाटते? 

मला वाटते, मला वाटते... 

सांग छोटू तुला काय वाटते? 

##
मला वाटते 

जेव्हा पाऊस पडतो,  

आकाशातल्या म्हातारीच्या  

मुलांच्या मुलांना मनाई असते  

बाहेर खेळायला (सर्दी होईल नं त्यांना!) 

घरात बंदीवासात 

कुरकुर करतात, अस्वस्थ होतात 

##
मला वाटते 

द्यूताचा खेळ म्हातारी पेटीतून काढते 

त्याबरोबर दोन फासेही काढते 

टाळ्या पिटतात मुले उत्साहाने 

फेकतात फासे 

आणि विसरून जातात किती कंटाळलेली होती ती

मला वाटते 

गडगडाट होतो आकाशात फाश्यांच्या नाचण्याने.  

मी हुशार आहे की नाही ग ताई? 

##
अगदी नक्की छोटू, अगदी नक्की 

तू म्हणतोस ते खरे असेल कदाचित... 

पण पुस्तके मात्र हे सांगत नाहीत 

पुस्तके काय म्हणतात ताई, पुस्तके काय म्हणतात? 

इथे ये छोटू मी सांगते तुला पुस्तके काय म्हणतात 

ती म्हणतात, ती म्हणतात... 

सांग ना ताई ती काय म्हणतात? 

##
ती म्हणतात 

गडगडाट नेहमी विजा चमकल्यावर होतो 

हे तुला माहीत आहे हो की नाही? 

की विजा चमकल्यावर गडगडाट होतो 

##
असं म्हणतात 

वीज असते जणू विद्युतशक्ती 

जादूची विद्युतशक्ती 

जी पंप चालवते 

घरात दिव्यांचा उजेड पाडते 

ज्यामुळे चालतो टीव्ही एका फटक्यात 

दाखवतो आपल्याला सौरव सचिन बटन दाबताच 

पण मी गडगडाटाबद्दल विचारले ताई,  

मी गडगडाटाबद्दल विचारले 

धीर धर छोटू, धीर धर आता 

##
असं म्हणतात 

वीज खूप गरम असते 

अगदी विद्युतशक्तीसारखी हवेला कापत जाते 

पृृथ्वीवर हल्ला करते, हवेला तापवते. 

गरम अगदी कडक गरम 

असं म्हणतात 

गरम हवा प्रसरण पावते 

आणि फुटते धडाम ऽऽऽऽ

##
जणू काही दिवाळीतला अ‍ॅटम बाँब आणि  

आईच्या पदराआड काही मुले लपतात 

पण तुझ्यासारखी शूर मुले 

ऐकतात धडामऽऽ हे 

पटकन वळून विचारतात  

“ताई ताई गडगडाट कुठून होतो?” 

खरं का गं हे ताई, खरं का गं हे? 

मी कसं सांगू छोटू, मी कसं सांगू? 

मी वाचले ते तुला सांगितले 

पुुस्तकांत त्यांनी आहे असेच म्हटले. 

अधिक माहिती - गडगडाट कसा होतो?

आपल्या भोवतालचे सर्व काही अतिशय सूक्ष्म कणांनी, अणूंनी बनलेले आहे. प्रत्येक अणूला मध्यभागी अणुकेंद्रक असते, ज्यात दोन प्रकारचे कण असतात - "प्रोटॉन" आणि "न्यूट्रॉन".

अणुकेंद्रकाच्या भोवती, अगदी सूर्याभोवती जसे ग्रह फिरत असतात, त्याप्रमाणे खूपच छोटे कण - "इलेक्ट्रॉन" फिरत असतात. गडगडाट करणाऱ्या ढगांत  हवा, बर्फाचे तुकडे आणि पाण्याचे थेंब वर घेऊन जाते. त्यांचे एकमेकांवर घर्षण झाले की त्यातील अणूंचे "आयन"मध्ये रूपांतर होते.

धन आयन हलके असतात (कारण त्यांतील इलेक्ट्रॉन कमी झालेले असतात) आणि वर जातात. तर जड असलेले ऋण आयन ढगांच्या तळाशी येतात.

ढगातले ऋण आयन पृथ्वीवरच्या धन आयनांना आकर्षित करतात. आयन एकमेकांकडे वाहू लागतात आणि वीज निर्माण होते, आणि इथे अतिशय तेजस्वी अशा चमकणाऱ्या वीजेमध्ये रूपांतर होते. 

विजेमुळे आजूबाजूची हवा तापते, अगदी सूर्याच्या तापमानाएवढी तापते! गरम हवा पटकन प्रसरण पावते अगदी स्फोटासारखी आवाज येऊन फुटते आणि वीज निघून गेल्यावर लगेचच, त्याच गतीने आकुंचन पावायला सुरुवात करते. स्फोटामुळेच आवाजाचे तरंग उठतात, ज्याला आपण गडगडाट म्हणतो. 

हा प्रयोग करून पहा!

चुंबकीय फुगा तयार करा .

लागणारे साहित्य:  

एक फुगा 

एक लोकरीचा किंवा मलमलच्या कापडाचा तुकडा 

एक भिंत 

कृती:  

फुगा फुगवा. 

त्याला लोकरीच्या किंवा मलमलच्या फडक्याने घासा. 

त्याला भिंतीजवळ धरा आणि तो एखाद्या चुंबकाप्रमाणे  

भिंतीला कसा चिकटतो ते पाहा. 

हे का होते?  

जेव्हा फुगा लोकरीच्या फडक्याला घासता, तेव्हा इलेक्ट्रॉन्सची देवाणघेवाण होते. फुगा जास्त इलेक्ट्रॉन घेतो आणि ऋण विद्युतभारित होतो. जेव्हा त्याला आपण भिंतीजवळ धरतो, तेव्हा त्यातील ऋण आयन भिंतीतल्या धन आयनांकडे आकर्षित होतात. इतके की तो फुगा चक्क भिंतीला चिकटतो! 

##
* License: [CC-BY]
* Text: Roopa Pai
* Illustration: Greystroke
* Translation: Utkarsha Manish
* Language: mr

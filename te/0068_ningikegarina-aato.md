# నింగికెగరిన ఆటో

##
అర్జున్‌కి 3 చక్రాలు, ఒక హెడ్‌లైటు ఉన్నాయి. ఆకుపచ్చ, పసుపుపచ్చ రంగులు ఉన్నాయి. అతనిది ఢిల్లీలోకెల్లా అతి పెద్ద కుటుంబం. అతను వెళ్ళిన చోటల్లా అతనికి అన్నలు, అక్కలు, అత్తలు, మామయ్యలు ఇంకా ఇతర బంధువులు ఉంటారు. 

"జాగ్రత్తగా వెళ్ళు," అని వాళ్లు హారను కొడతారు. 

"సరే!" అంటూ అర్జున్ కూడా హారను కొడతాడు. 

##
అర్జున్ రాత్రి పగలు కష్టపడి పనిచేస్తాడు. ఫట్-ఫట్-టుక-టుక-టుక్, అని శబ్దం చేసుకుంటూ పోతూ ఉంటాడు. 
ఫట్-ఫట్-టుక-టుక-టుక్!
అయినా అతను ఎప్పుడూ ఫిర్యాదు చెయ్యలేదు. ఎందుకంటే ఆటోవాలా శిరీష్ కూడా కష్టపడి పనిచేస్తాడు.

##
శిరీష్‌జీవి ముసలి ఎముకలు కావడంతో నొప్పులతో బాధపడుతున్నాడు. ఆయన అర్జున్ డాష్‌బోర్డుని ప్లాస్టిక్ పూలతోను, సినిమానటుల బొమ్మలతోను  అలంకరిస్తాడు. క్యూలు ఎంతబారుగా ఉన్నా కూడా అతను శుభ్రమైన గ్యాస్‌తో అర్జున్ దప్పిక తీరుస్తాడు. ఎప్పుడైనా అర్జున్ పైకప్పు చిరిగిపోతే ఏమాత్రం ఆలస్యం చేయకుండా దానికి అతుకువేయిస్తాడు. 

##
కుటుంబం అంతటినీ లజ్‌పత్‌నగరు జబారుకి తీసుకువెళ్ళడం అంటే అర్జున్‌కి ఇష్టం. పర్యాటకులు నాలుగుచక్రాల వాహనానికి బదులుగా మూడుచక్రాల వాహనం ఎంచుకుంటే అతని హృదయం పులకించిపోతుంది. శిరీష్‌జీతో కలిసి కుతుబ్‌మినార్ బయట చెట్టు కింద విశ్రాంతి తీసుకోవడమంటే అతనికి ఎంతో ఇష్టం. 

రాత్రిపూట కనాట్ ప్లేస్ అందచందాలు ఎన్నిసార్లు చూసినా అర్జున్‌కి విసుగురాదు. 

##
రైల్వేస్టేషన్ బయట సందడి చూస్తే అతనికి ఎంతో ఉత్సాహం. క్రికెట్ మ్యాచ్ అయిన తర్వాత ఫిరోజ్‌షాకోట్లా మైదానం నుండి ఒక్కసారిగా బయటపడుతున్న జనాభాను చూసి చకితుడౌతాడు. 

అతనికి జీవితం బాగుంది, ఇంతకన్నా ఎక్కువ ఆశపడకూడదని అర్జున్‌కి తెలుసు. 

##
కానీ అర్జున్‌కి రహస్య కోరిక ఒకటి ఉంది. అతడికి ఎగరాలని ఉంది. 

"ఓహ్! నాకు హెలికాప్టర్ రెక్కల్లాంటివి ఉంటేనో," అనుకున్నాడు. ఆ పదునైన రెక్కలు తన పైకప్పు మీది గాలిని చీల్చుతూ ఉండేవి. శిరీష్‌జీ తలకి చుట్టుకున్న మెడపట్టీ (స్కార్ఫ్) కొసలు గాలిలో కులాసాగా రెపరెపలాడేవి. 

ఫట్-ఫట్-టుక-టుక-టుక్ అంటూ తాము ఆకాశంలో రివ్వుమని ఎగిరిపోయేవారు! 

##
కానీ, అది కల మాత్రమే అని అర్జున్‌కి తెలుసు. ఆటోకి హెలికాప్టర్‌లా పదునైన రెక్కలు ఉండడమంటే రెక్కలు ఉన్న ఏనుగులాగో, లేదా వెనుక పెట్టెలు లాక్కుంటూ, రాకెట్టులా ఆకాశంలోకి దూసుకుపోయే రైలుబండిలాగో ఉంటుంది. 

##
ఎండగా ఉన్న ఒక రోజు, అర్జున్ కలగాపులగంగా ఉన్న వాహనాల మధ్య రద్దీగా ఉన్న కూడలిలో వేచి ఉన్నాడు. శిరీష్‌జీ వెనుక నెరిసిన జుట్టుతో, కాస్తంత పాతబడ్డట్టుగా కనిపిస్తున్న చీరను పద్ధతిగా కట్టుకున్న మహిళ కూర్చుని ఉంది. 

ఫట్-ఫట్-ఫట్-ఫట్... 

##
మురికిగా ఉన్న ఒక అబ్బాయి కార్లు, ఆటోలని తప్పించుకుంటూ మంచినీళ్ళు అమ్ముతున్నాడు. చల్లని మంచినీళ్ళ సీసాని పట్టుకుని ఉన్నాడు, అతని కళ్ళు మెరుగుపెట్టిన రత్నాల్లా మెరుస్తున్నాయి. 
“అమ్మా!... చాలా చల్లగా ఉన్నాయి... చాలా బావున్నాయి... పైగా ఇందులో ఇంద్రజాలం ఉంది.” 
ఆవిడ నవ్వారు. “ఇంద్రజాలమా?”  ఆ అబ్బాయి ఎంతో ఉత్సాహంగా తల ఊపాడు, అది ఊడిపోతుందేమోనని అర్జున్ అనుకున్నాడు. 

##
“మనందరికి కాస్తంత ఇంద్రజాలం అవసరమే మరి,” అన్నారు ఆవిడ. ఆమె ఆ అబ్బాయికి డబ్బులు ఇచ్చి, రెండు సీసాలు కొంది. వెంటనే ఆమె ఒక సీసా శిరీష్‌జీకి ఇచ్చింది. 

##
తన గారపట్టిన పళ్ళు కనిపించేట్టుగా శిరీష్‌జీ పెద్దగా నవ్వి, ఆ నీళ్ళు గడగడా తాగేశారు. ఇంతలో వాహనాలు కదిలాయి. 
“అప్పుడే ఇంద్రజాలం పనిచేస్తోంది,” అని శిరీష్‌జీ హాస్యంగా అన్నాడు. ఆమె కూడా తాగింది. అదే సమయంలో అర్జున్ ముందుకి కదలడంతో కొన్ని నీళ్లు అర్జున్‌పైన పడ్డాయి. 
పక్కనే వస్తున్న ఓ అన్నను ఉల్లాసంగా పలకరిస్తూ ఫట్-ఫట్-టుక-టుక-టుక్ అంటూ ముందుకి సాగిపోయాడు అర్జున్. 

##
వాళ్ళు కదిలీకదలడంతోనే అర్జున్‌కి తేలికగా ఉన్నట్లు అనిపించింది. అతని ముందు ఉన్న వాహనాలు తప్పుకోగా అతను ముందుకిసాగాడు. 

“పోనీ అర్జున్‌భాయ్,” అన్నాడు ఓ మామయ్య. 

##
ఖాళీరోడ్డుని చూసి ఆశ్చర్యపోతూ, రేర్-వ్యూ అద్దంలో ఆమెను చూస్తూ “అవునమ్మా, ఇది నిజంగానే ఇంద్రజాలంలా ఉంది!” అన్నాడు శిరీష్‌జీ. 

ఇప్పుడు ఆమె చీర కాంతివంతంగా మారి, బంగారు జరీ బూటాలు కలిగి ఉంది. 

“ఇంద్రజాలమే...” అంటూ ఆమె కూడా నవ్వింది. 

##
అర్జున్ చక్రాలు రోడ్డుపైనించి లేచాయి. అతను అలా అలా పైపైకి వెళ్ళిపోయాడు... 

ఫట్-ఫట్-టుక-టుక-టుక్... పైకి, ఇంకా ఇంకా పైపైకి! అతనికి సహాయపడగల హెలికాప్టర్ రెక్కలేవీ అక్కడ లేవు. ఇంద్రజాలం అనుకున్నాడు అర్జున్. ఇదంతా ఆటో ఇంద్రజాలం! 

##
పక్షుల గుంపు ఒకటి చెదిరిపోయింది. అర్జున్ హెడ్‌లైట్ ఆనందంతో వెలిగింది. 

##
అర్జున్ జవహర్‌లాల్ నెహ్రూ స్టేడియం, ఇండియా గేటు మీదుగా ఎగిరాడు. అతడు హుమయూన్ సమాధిని, యమునా నదిని, సుందరమైన అక్షరధాం గుడిని చూసాడు. ఏదో వెర్రి సాలీడు పిచ్చిపిచ్చిగా అల్లిన పెద్ద సాలెగూడులా ఉన్న రోడ్లను చూసాడు. 
విప్పారిన కళ్ళతో అదంతా చూస్తూ శిరీష్‌జీ ఆనందంతో కేకలుపెట్టడం మొదలుపెట్టాడు.

##
హ్యాండిల్ బార్‌ని పట్టుకోవలసిన అవసరం, వాహనాలను తప్పిస్తూ తోలాల్సిన అవసరం అతడికి లేకపోయింది. 

##
ఆమె తన అందమైన చీరని వేళ్ళతో తడుముకుంది. రేర్-వ్యూ అద్దంలో అర్జున్‌ని చూస్తూ "అన్నా, నీ ముఖం చూసుకో!" అని చెప్పింది.

శిరీష్‌జీ అద్దంలో తనని చూసుకున్నప్పుడు, అతని ముఖం బాలీవుడ్ హీరో ముఖంలా కనిపించింది. అతని పళ్ళు తెల్లగా మెరిసిపోతున్నాయి. చర్మం కాంతివంతంగా ఉంది. 

“మనం మరికొంచెం నీళ్ళు తాగాలి,” అని అరిచాడు. 

##
“కాని మనం ఏం చేస్తున్నాం?” అర్జున్ ఆశ్చర్యపడసాగాడు. మనం ఎక్కడికి వెళ్ళగలం? ఇంక ఎవ్వరూ నన్ను నడపకపోతే, నేనున్నది ఎందుకు? అర్జున్ అంత స్వేచ్చగా ఎప్పుడూలేడు. అయినా అంతా కోల్పోయినట్టుగా అనిపించసాగింది. 

అతనికి తెలిసున్న ప్రపంచంలో ప్రతి ప్రయాణానికీ ఒక లక్ష్యం ఉంటుంది. ప్రతి గమ్యం తాత్కాలికం. 

##
రణగొణధ్వని చేస్తున్న కార్లకు దూరంగా ఎంతో ఎత్తున ఉన్న అనంతమైన నిశ్శబ్ధంలో, అర్జున్ తాను ఎరిగి ఉన్న జీవితంలోని కార్లు, మోటర్ సైకిళ్ళు, బస్సులతో కిక్కిరిసి ఉన్న రోడ్లను ఎంతగానో గుర్తుచేసుకున్నాడు. పసుపుపచ్చటి దీపాల్లా పైకప్పులు మెరుస్తుండగా, కింద అతని కుటుంబం పనిచేయడాన్ని చూసాడు.

##
హడావిడిగా, ఎక్కడికో చేరుకోవాలని తాపత్రయపడే ప్రజలందరినీ కూడా ఎంతో తలుచుకున్నాడు. ఎక్కడికో వెళ్ళాలి, ఎక్కడెక్కడికో వెళ్ళాలి... ఫట్-ఫట్-టుక-టుక-టుక్... 

##
ఆటోలో కూర్చున్నావిడ కిందకు చూసి, అక్కడ ఉన్న ఆనందాలను తలచుకుంది. ఇప్పుడు ఆమె తన చీరలోని తళతళల గురించి మరచిపోయింది.

“నేను నా కూతురుని, మనమలని కలవడానికి బయలుదేరాను. వాళ్ళు నా గురించి ఎదురుచూస్తూ ఉంటారు. నా జీవితంలో వాళ్ళే నిజమైన ఇంద్రజాలం,” అని ఆమె అనుకుంది. 

##
అప్పటికే శిరీష్‌జీకి తన బాలీవుడ్ ముఖం అంటే విసుగొచ్చింది. 

“దీనివల్ల ఒరిగేదేమిటి?” అనుకున్నాడు అతను. ఒకప్పుడు తాను దీన్నే కోరుకున్నాడు. కానీ తన అసలు రూపమే ఇప్పుడు బాగుందనిపిస్తోంది. 

##
అర్జున్ హెడ్‌లైటు కాంతివిహీనం అయింది. అతను లక్ష్యంలేనివాడయ్యాడు. అతను శిరీష్‌జీ ఆలోచనలని చదవగలిగాడు. అతడు ఆ పెద్దావిడ మానసిక స్థితిని కూడా గ్రహించగలిగాడు. 

అతడు మెల్లిగా కిందికిందికి దిగాడు. నగరం వెచ్చదనాన్ని ప్రసరించింది. దగ్గరౌతున్న కొద్దీ అది అర్జున్‌కి మరింత శక్తినిచ్చింది. 

##
తనకు చిరపరచితమైన నగరమాయాజాలంతో దాహం తీర్చుకుంటూ శిరీష్‌జీ మళ్ళీ తీరికలేనివాడయ్యాడు. ప్రతి గుర్తు, ప్రతి మలుపు అతనితో మాట్లాడుతున్నాయి. త్వరలోనే తిరిగి తనని తాను తెలుసుకోగలిగాడు శిరీష్‌జీ, తాను ఎక్కడికి వెళుతున్నదీ అతడికి తెలిసింది. అతను అప్పటికే అక్కడికి చేరుకున్నాడు. ఆమె చీర తిరిగి కళావిహీనం అయ్యింది, కాని ముఖం ప్రకాశవంతంగా మారింది. 

##
వాళ్ళు నింగి నుండి భూమి మీదకి దిగారు. అర్జున్ చక్రాలు వేడి తారుని తాకాయి. అతడి ఇంజను హమ్మయ్యా అనుకుంటూ నిట్టూర్చింది. 

ఫట్-ఫట్-టుక-టుక-టుక్... “జాగ్రత్తగా వెళ్ళు” వీధి మలుపునించి ఒక అన్న హారను మోగించాడు. 

##
ఆమె మనుమలు పైన ఉన్న కిటికీ నుండి చేతులు ఊపారు. ఆమె కిందకి దిగి శిరీష్‌జీకి బాడుగ ఇచ్చింది. 

“ఆటో! ఆటో! ఆటో!” ఎవరో కొత్తవాళ్ళు పిలుస్తున్న అద్భుతమైన పిలుపు అర్జున్‌కి వినిపించింది. 

అంతులేని తన ప్రయాణంలో ప్రతి సవారీ ఎన్నో అద్భుతాలతో, సరికొత్తగా ఉంటుంది. 

##
* License: [CC-BY]
* Text: Ken Spillman
* Illustration: Ajanta Guhathakurta
* Translation: Sugunasri
* Language: te

# స్వాతంత్య్ర సాధన కై యాత్ర

##
ఆశ్రమంలో ఉద్వేగపూరితమైన ఉద్యమం ఏదో జరపాలని అనుకుంటున్నారనీ, ఆ సంగతి తనతో ఎవరూ చెప్పబోరనీ ధనీకి తెలుసు. 

“నేను తొమ్మిదేళ్ళ పిల్లవాడిని కదా, అందుకే నాకు ఎవరూ చెప్పడం లేదు” అనుకున్నాడు ధనీ. 

“నేనొక మూర్ఖుణ్ణి అని వాళ్ళు అనుకుంటున్నారు. కానీ, నేను మూర్ఖుణ్ణి కాను!” 

ధనీ, అతని తల్లిదండ్రులూ ఒక ప్రత్యేక ప్రాంతంలో నివసిస్తున్నారు. అది అహ్మదాబాద్‌కి సమీపంలోని మహాత్మా గాంధీ సబర్మతి ఆశ్రమం. ఆ ఆశ్రమంలో ఉండేందుకు భారతదేశంలో అన్ని ప్రాంతాల నుంచి ప్రజలు వస్తూ ఉంటారు. 

గాంధీజీ మాదిరిగానే వీరంతా భారతదేశ స్వాతంత్ర్యం కోసం పోరాడుతున్నవారే.వాళ్ళు ఆశ్రమంలో ఉన్నంతకాలం చరఖాలతో ఖద్దరు వడుకుతూ, భజనలు చేస్తూ, గాంధీజీ ఉపన్యాసాలు వింటూ గడుపుతారు.

సబర్మతీ ఆశ్రమంలో ప్రతి ఒక్కరూ వంట చెయ్యడమో, ఊడ్వడమో, బట్టలు ఉతకడమో, నూతినుంచి నీళ్ళు తోడి తీసుకురావడమో, పాలు పితకడమో, కూరగాయల మొక్కలు పెంచడమో - ఏదో ఒక పని చేస్తూ ఉండాలి. చివరకు ధనీకి సైతం ఒక పని ఉంది - ఆశ్రమానికి చెందిన బిన్నీ అనే ఒక మేక బాగోగులు అతను చూస్తూ ఉంటాడు. అతనికి ఆ పని అంటే సరదా. అతడికి బిన్నీ అత్యంత సన్నిహితురాలు. దానితో కబుర్లు చెప్పడం అతడికి చాలా ఇష్టం. 

ఆ ఉదయం, ధనీ తాజా పచ్చగడ్డి తెచ్చి బిన్నీకి వేశాడు. దాని తొట్టెలోని నీళ్ళను మార్చాడు.  దానితో ఇలా అన్నాడు, “బిన్నీ, ఇక్కడేదో జరుగుతోంది!  వాళ్ళందరూ గాంధీజీ గదిలో కూర్చుని ఏదేదో మాట్లాడు తున్నారు. నాకు తెలుసు, వాళ్ళేదో ఆలోచన చేస్తున్నారు!” 

తనకి అర్థమైనట్లు బిన్నీ గడ్డి నములుతూ తల ఊపింది. ధనీకి ఆకలి వేస్తోంది. దాంతో అతడు వంటింటివైపు బయలుదేరాడు. గెంతుతూ బిన్నీ అతని వెంట వెళ్ళింది. అతడి తల్లి పొయ్యిలోని కట్టెల్ని విసురుతోంది. వంటిల్లంతా పొగతో నిండిపోయింది. 

##
“అమ్మా! గాంధీగారు ఎక్కడికైనా వెళుతున్నారా?” అని అడిగాడు ధనీ. 

అతడి తల్లి పొగ మధ్య దగ్గుతూ, “వాళ్ళేదో యాత్రకి వెళుతున్నారురా” అంది. 

“యాత్రా?! ఎక్కడికి వెళుతున్నారు?” అని అడిగాడు ధనీ. 

“ఎక్కడో సముద్రం దగ్గరకి. ఇంక ఆరాలు తియ్యక బయటికి వెళ్ళు. నేను వంటపని పూర్తి చెయ్యాలి” విసుగ్గా అంది అతడి తల్లి. 

కూరగాయాల తోట దగ్గరకి వెళ్ళాడు ధనీ. అక్కడ బిందా బాబాయి బంగాళాదుంపలు తవ్వుతున్నాడు. 

“బిందా బాబాయ్!” అంటూ ధనీ ఆయన పక్కన కూర్చుని, 

“మీరు కూడా యాత్రకి వెళుతున్నారా?” అని ప్రశ్నించాడు. 

బిందా తల అడ్డంగా తిప్పాడు. ఆయన జవాబు చెప్పటానికి ముందే ధనీ ఆత్రంగా అడిగాడు, “మరి యాత్ర చేసేది ఎవరు? వాళ్ళు ఎక్కడికి వెళుతున్నారు? ఎందుకు, ఏం జరుగుతోంది?” 

##
తవ్వడం ఆపి, “నీ ప్రశ్నలన్నింటికి సమాధానాలు చెపుతానుగాని, ముందు నీ గడుగ్గాయి మేకను కట్టెయ్యి. అది నా ఆకుకూరలు నమిలేస్తుంది” అన్నాడు బిందా. 

బిన్నీని లాక్కువెళ్ళి, దగ్గర్లో ఉన్న వేపచెట్టుకి కట్టేశాడు ధనీ. ఆ తర్వాత గాంధీజీ, ఆశ్రమంలోని కొందరు వ్యక్తులు గుజరాత్ రాష్ట్రంగుండా, సముద్రపు ఒడ్డున ఉన్న దండి అనే చోటుకి నడిచి వెళ్ళబోతున్నారని బిందా చెప్పాడు. ఒక నెలరోజులపాటు గ్రామాలగుండా, పట్టణాలగుండా నడిచి వెళతారని, దండిని చేరుకోగానే వాళ్ళక్కడ ఉప్పును తయారుచేస్తారనీ చెప్పాడు. 

“ఏమిటీ, ఉప్పా?” అంటూ ధనీ నిటారుగా కూర్చున్నాడు. 

“వాళ్ళు ఉప్పు తయారు చెయ్యడం ఎందుకు? ప్రతి అంగడిలోనూ ఉప్పు కొనుక్కోగలం కదా?” 

“ఆ సంగతి నాకూ తెలుసురా” అంటూ బిందా నవ్వాడు. 

“గాంధిగారికి ఒక ప్రణాళిక ఉంది. ఏదో ఒక మంచి విషయం కోసం ఆయన యాత్రలు చేస్తుంటారని నీకు తెలుసుకదా?”

“అవును, నాకా విషయం తెలుసు. బ్రిటిష్ ప్రభుత్వానికి వ్యతిరేకంగా పోరాడేందుకూ, భారతదేశానికి స్వతంత్రం సంపాదించేందుకూ ఆయన సత్యాగ్రహ యాత్రలు చేస్తారు. కానీ, ఉప్పు విషయంలో ఆయన నిరసన ఎందుకు తెలుపుతున్నారు? అది అవివేకం కాదూ!” 

“అది అవివేకం ఎంతమాత్రం కాదు, ధనీ! మనమందరం ఉప్పు పన్ను చెల్లించాల్సి వస్తుందన్న విషయం నీకు తెలుసా?” 

“అయితే  ఏ మిటట?” 

“ఉప్పు ప్రతి ఒక్కడికి కావాలి... అంటే ప్రతి భారతీయుడూ, చివరకు నిరుపేద సైతం, ఈ పన్ను చెల్లించాలి” అంటూ బిందా బాబాయ్ విడమరిచి చెప్పాడు. 

“ఇది నిజంగానే అన్యాయం” ధనీ కళ్ళు కోపంతో ఎర్రబారాయి. 

“అది అన్యాయం అనడంలో సందేహం లేదు. అంతేకాదు, ఉప్పు తయారు చేసుకునేందుకు భారతీయులకు అనుమతి లేదు. మహాత్మా గాంధీ ఈ పన్నును రద్దు చెయ్యమని బ్రిటిష్‌వాళ్ళని అడిగారు. కానీ, వాళ్ళు అందుకు నిరాకరించారు. అందుకని, దండికి కాలినడకన వెళ్ళి, అక్కడ సముద్రపు నీటితో ఉప్పును తయారు చెయ్యాలని ఆయన నిర్ణయించారు.” 

“నెలరోజులపాటు నడవడమా!” అంటూ ధనీ ఆదుర్దాగా ఆన్నాడు.  “గాంధీజీ నిజంగానే అలసిపోతారు కదా?” 

“ఔనౌను!” అన్నాడు బిందా బాబాయి. నవ్వుతో ఆయన కళ్ళు మిలమిలలాడాయి. 

“వైస్రాయికి రాసిన జాబులో గాంధీజీ తన పనేమిటో వివరించారు! కానీ, ఎలాంటి ఇబ్బందిలో పడబోతున్నారో బ్రిటిష్ వాళ్ళకి తెలిసిరాలేదు.”

మరుసటి ఉదయం గాంధీజీ ఉండే పర్ణశాలదాకా ధనీ వెళ్ళాడు. ఒక కిటికీ గుండా లోపలికి తొంగి చూశాడు. లోపల చాలామంది ఆశ్రమవాసులు గాంధీజీతో మాట్లాడుతున్నారు.

దండికి కాలినడకన చేరుకునేందుకు ఏ మార్గంలో వెళ్ళాలో వాళ్ళు నిర్ణయించుకోవడం ధనీ విన్నాడు. వాళ్ళ మధ్య తన తండ్రి కూడా కూర్చుని ఉండటం చూసిన ధనీ ఉద్విగ్నుడయ్యాడు.

ఆ మధ్యాహ్నం, ఆశ్రమం ప్రశాంతంగా ఉన్న సమయంలో నాన్నని కలుద్దామని ధనీ వెళ్ళాడు. ఆయన ఒక చెట్టు కింద కూర్చుని తన చరఖాతో దారం వడుకుతున్నాడు.

“నాన్నా! మీరూ, అమ్మా కూడా దండి యాత్రకి వెళుతున్నారా?” అంటూ ధనీ నేరుగా ప్రశ్నించాడు.
“లేదు, నేనొక్కడినే వెళుతున్నాను. నువ్వూ, అమ్మా ఇక్కడే ఉంటారు.”

“మీతో నేనూ వస్తాను నాన్నా!” అన్నాడు ధనీ.
“అర్థం లేకుండా మాట్లాడకురా, ధనీ. నువ్వు అంత దూరం నడవలేవు. ఆశ్రమంలోని పెద్దవాళ్ళు మాత్రమే వెళుతున్నారు.”

“నాకు తొమ్మిదేళ్ళు. నేను మీకంటే వేగంగా పరిగెత్తగలను!” అంటూ ధనీ ఖచ్చితంగా చెప్పాడు. 
“నేను రాకుండా నువ్వు ఆపలేవు” అన్నాడు. 

##
నూలు వడకడం ఆపి, నాన్న ఓపిగ్గా వివరించాడు, “గాంధీజీ ఎంపిక చేసిన వాళ్ళు మాత్రమే దండికి వెళతారు.” 

“అయితే, నేను ఆయనతోనే మాట్లాడతాను! ఆయన ఒప్పుకుంటారని నాకు పూర్తి నమ్మకం ఉంది” అంటూ ధనీ అక్కడినుంచి వెళ్ళిపోయాడు.గాంధీజీ బాగా పనుల్లో మునిగి ఉంటారు. ఆయన్ని ఒంటరిగా కలవడం అంత తేలిక కాదు. అయితే, తన మాటలు వినడానికి ఆయనకి ఎప్పుడు తీరుబడిగా ఉంటుందో ధనీకి ఖచ్చితంగా తెలుసు - ప్రతిరోజూ తెల్లవారుజామున ఆశ్రమం చుట్టూ ఆయన నడుస్తున్నప్పుడు మాట్లాడేందుకు తప్పకుండా అవకాశం దొరుకుతుంది అనుకున్నాడు ధనీ. 

మరుసటి రోజు సూర్యోదయం కాగానే ధనీ పక్కమీద నుంచి లేచి,  గాంధిగారిని వెతుక్కుంటూ వెళ్ళాడు. ఆయన గోశాలలో ఆవుల్ని పరీక్షగా చూస్తూ ఉండటం ధనీ గమనించాడు. తర్వాత ఆయన కూరగాయల తోటలో పచ్చి బటానీలు, కాబేజీ మొక్కల్ని పరీక్షించేందుకూ, బిందాతో మాట్లాడేందుకూ వెళ్ళారు. చివరకు గాంధీజీ తిరిగి తన పర్ణశాలకి చేరుకుని, వరండాలోని తన చరఖా పక్కన కూర్చుని, "ఇలారా బాబూ!" అంటూ ధనీని పిలిచారు.

ధనీ పరుగున ఆయన దగ్గరకు వెళ్ళాడు. వాడి వెంట బిన్నీ  
గంతులేస్తూ వెళ్ళింది. 
“నీ పేరేమిటి బాబూ?” 
“ధనీ, గాంధీతాతా.” 
“ఇది నీ మేకా?” 
“అవును గాంధీతాతా! ఇది నా స్నేహితురాలు బిన్నీ. మీరు ప్రతి రోజూ ఉదయంపూట తాగే పాలు ఇదే ఇస్తుంది” అంటూ ధనీ గర్వంగా నవ్వుతూ, “నేనే దీని మంచిచెడ్డలు చూస్తాను” అని చెప్పాడు. 

గాంధీజీ ముందుకు వంగి “బాగుంది! అది సరేగాని ధనీ, నువ్వూ, బిన్నీ ఈ పొద్దుటిపూటంతా నేను వెళ్ళిన చోటుకల్లా నా వెంటే వచ్చారెందుకు?” అని ప్రశ్నించారు. 

“మిమ్మల్ని ఒక విషయం అడగాలని” అన్నాడు ధనీ బెదురుగా. “ నేను మీతోబాటు దండికి రావచ్చా?” అని అడిగాడు. 

గాంధీజీ చిరునవ్వు నివ్వి, “నువ్వు చాలా చిన్న పిల్లవాడివి. దండి ఇక్కడికి 385 కిలోమీటర్ల దూరంలో ఉంది. మీ నాన్నలాంటి యువకులు మాత్రమే నాతోపాటు నడవగలరు.”

##
“మరి మీరు యువకులు కారు కదా! మీరు అలిసిపోరా?” అన్నాడు ధనీ. 

“నేను నడకలో గట్టివాడిని” అని జవాబిచ్చారు గాంధీజీ. 
ధనీ పెంకిగా “నడకలో నేనూ గట్టివాడినే” అన్నాడు. 
“అలాగా!” అన్నారు గాంధీజీ ఆలోచనాపూర్వకంగా. 
“అయితే ఒక సమస్య ఉంది. నువ్వు నాతో వస్తే, మరి బిన్నీని ఎవరు చూసుకుంటారు? అన్ని రోజులు నడిచాక, నేను అలిసిపోతాను కదా. నేను తిరిగి వచ్చాక మళ్ళీ బలం పుంజుకునేందుకు నాకు చాలా పాలు అవసరం అవుతాయి కదా!”

“అవును గాంధీతాతా! మీరు చెప్పింది నిజం. నేను పెడితేనే బిన్నీ  తింటుంది” అంటూ ధనీ ప్రేమగా బిన్నీ తలని నిమిరాడు. 
“అది ఏమి ఇష్టపడుతుందో నాకు మాత్రమే తెలుసు” అని జోడించాడు. 
“సరిగ్గా చెప్పావు! మరి నువ్వు ఆశ్రమంలోనే ఉండి, నాకోసం బిన్నీ బాగోగులు చూసుకుంటావా?” 
“అలాగే చూసుకుంటాను గాంధీతాతా!” అన్నాడు ధనీ. 
“మీరు వెళ్ళిరండి. బిన్నీ, నేనూ మీకోసం ఎదురుచూస్తూ ఉంటాం” అన్నాడు. 

##
తమాషా చారిత్రిక వాస్తవాలు

1. బ్రిటిష్‌వాళ్ళు ఉప్పుమీద విధించిన పన్నుకి వ్యతిరేకంగా 1930 మార్చిలో మహాత్మాగాంధి దండి యాత్రకి నాయకత్వం వహించారు. గాంధీజీ, ఆయన అనుచరులూ గుజరాత్ గుండా 24 రోజులపాటు పాదయాత్ర చేశారు. దారి వెంట వాళ్ళకి పూలమాలలతో, పాటలతో స్వాగతం లభించింది. ఆ యాత్రని గురించి ప్రపంచమంతటా పత్రికల్లో వార్తలు వెలువడ్డాయి. 

2. దండిలో గాంధీజీ, ఆయన అనుచరులూ సముద్ర తీరం నుంచి ఉప్పును ప్రోగుచెయ్యగా, వారు అరెస్టు అయ్యారు.   ఆ అరెస్టుల మూలంగా సహాయ నిరాకరణ ఉద్యమం చెలరేగింది. భారతదేశమంతటా స్కూళ్ళను, కాలేజీలను, ఆఫీసులను ప్రజలు బహిష్కరించారు. 

3. ఆ యాత్రలో 78 మంది వాలంటీర్లు గాంధీజీని అనుసరించారు. వారి యాత్ర 385 కిలోమీటర్లు సాగింది. 

4. ఆ యాత్ర 1930 మార్చి 12న మొదలై, ఏప్రిల్ 5న ముగిసింది. ఆ యాత్రికుల్లో అందరికంటే చిన్నవాడు 16 ఏళ్ళవాడు. 

5. దండియాత్ర 75వ వార్షికోత్సవం 2005లో జరిగింది.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Ambika Ananth
* Language: te

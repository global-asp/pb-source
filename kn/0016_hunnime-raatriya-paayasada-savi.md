# ಹುಣ್ಣಿಮೆ ರಾತ್ರಿಯ ಪಾಯಸದ ಸವಿ

##
ಮಳೆಗಾಲ ಮುಗಿಯಿತು. ಆದರೆ ಚಳಿಗಾಲ ಇನ್ನೂ ಶುರುವಾಗಿಲ್ಲ. ಈ ಸಮಯವನ್ನು ಶರತ್ಕಾಲ ಎನ್ನುತ್ತಾರೆ. ಸಂಸ್ಕೃತದಲ್ಲಿ ಅದಕ್ಕೆ ಶರದ್ ಋತು ಎನ್ನುತ್ತಾರೆ.

‘‘ಆಕ್ಷೀ!’’ ನನಗೆ ನೆಗಡಿಯಾಗಿದೆ. ಬಹುಶಃ ಹವಾಮಾನದ ಬದಲಾವಣೆಯಿಂದ ಬಹಳಷ್ಟು ಮಂದಿಗೆ ಹುಷಾರಿಲ್ಲ. ಆದರೆ, ದಸರಾ ಶುರುವಾಗುವುದಕ್ಕಿಂತ ಮೊದಲೇ ಎಲ್ಲಾ ಮಕ್ಕಳು ಗುಣವಾಗುತ್ತಾರೆ ಎಂದು ಅಜ್ಜಿ ಹೇಳುತ್ತಾರೆ. 

##
ಈ ಋತುವಿನಲ್ಲಿ ಹಬ್ಬಗಳದ್ದೇ ಕಾರುಬಾರು. ಮನು ನನ್ನ ಮಾವಿನ ಮರದಿಂದ ಎಲೆಗಳನ್ನು ಕಿತ್ತು, ಮನೆಯ ಹೆಬ್ಬಾಗಿಲಿಗೆ ತೋರಣ ಕಟ್ಟುತ್ತಾನೆ. ನಮ್ಮ ಮನೆಯ ತೋರಣ, ಜಗತ್ತಿನಲ್ಲೇ ಅತ್ಯಂತ ಸುಂದರವಾದದ್ದು!  

##
ಆಕಾಶ ಈಗ ತುಂಬಾ ನೀಲಿಯಾಗಿ ಕಾಣಿಸುತ್ತಿದೆ. ಆಕಾಶದಲ್ಲಿನ ಬಿಳಿ ಮೋಡಗಳು ಹತ್ತಿಯ ಉಂಡೆಗಳಂತೆ ಕಾಣಿಸುತ್ತಿವೆ. ಸುತ್ತಲೂ ಪ್ರಶಾಂತ ವಾತಾವರಣ. ಇಂದು ರಾತ್ರಿ ನಾವು ಶರತ್ ಹುಣ್ಣಿಮೆ ಆಚರಿಸಲಿದ್ದೇವೆ. ಈ ಹಬ್ಬವನ್ನು ‘ಖೋಜಾಗಿರಿ' ಎಂದು ಕೂಡ ಕರೆಯುತ್ತಾರೆ. ಹುಣ್ಣಿಮೆ ಚಂದ್ರನ ಕಿರಣಗಳಿಂದ, ನಮ್ಮ ಸುತ್ತಲಿನ ಪ್ರತಿಯೊಂದು ವಸ್ತುಗಳು ಬೆಳ್ಳಿಯಂತೆ ಕಾಣಿಸುತ್ತವೆ. ನಾವು ಇಡೀ ರಾತ್ರಿ ಎಚ್ಚರ ಇರುತ್ತೇವೆ. ತೆಂಗಿನಕಾಯಿ, ಅನ್ನ ಹಾಗೂ ಹಾಲಿನಂತಹ ಬಿಳಿ ಪದಾರ್ಥಗಳಿಂದ ಮಾಡಿದ ಬಿಸಿ ಪಾಯಸವನ್ನು ಕುಡಿಯುತ್ತೇವೆ. 

##
ಮೀರಾ ಇವತ್ತು ‘ಓಣಂ’ ಹಬ್ಬ ಆಚರಿಸುತ್ತಾಳೆ. ಅದು ಹೂಗಳಿಂದ ತುಂಬಿದ ಸಂತೋಷದ ಹಬ್ಬ. ಅವಳ ಮನೆಯಲ್ಲಿ ಸುಂದರವಾದ ಹೂವಿನ ರಂಗೋಲಿ ಬಿಡಿಸಿದ್ದಾರೆ. ವರ್ಷದ ಈ ಋತುವಿನಲ್ಲಿ, ಬೆಳೆಗಳ ಕೊಯ್ಲು ಮುಗಿದಿರುತ್ತದೆ ಮತ್ತು ಎಲ್ಲರಿಗೂ ಸಾಕಾಗುವಷ್ಟು ಧಾನ್ಯಗಳ ಸಂಗ್ರಹವಿರುತ್ತದೆ. ಇದು ಸಂತೋಷದ ಸಮಯ. ಕೇರಳದ ಜನಪ್ರಿಯ ದೋಣಿ ಸ್ಪರ್ಧೆ ಕೂಡ ನಡೆಯುವುದು ಇದೇ ಋತುವಿನಲ್ಲಿ. ಎಷ್ಟು ಮಜಾ ಅಲ್ವಾ? ನನಗಂತೂ ತುಂಬಾ ಖುಷಿ! 

##
ದಸರಾ ರಜೆ ಆರಂಭವಾಗಿದೆ. ನಮ್ಮ ಮನೆಯಲ್ಲಿ ದಸರಾ ಗೊಂಬೆಗಳನ್ನು ಮೂರರಿಂದ ಒಂಬತ್ತು ಹಂತಗಳಲ್ಲಿ ಜೋಡಿಸಿ ಪ್ರದರ್ಶನಕ್ಕೆ ಇಟ್ಟಿರುತ್ತೇವೆ. ಈ ಹಬ್ಬದ ದಿನಗಳಲ್ಲಿ ನಾನು ಮತ್ತು ಮನು, ಶಾಸ್ತ್ರೀಯ ಸಂಗೀತ ಕಲಿಯಲು ಆರಂಭಿಸುತ್ತೇವೆ. ನನಗೆ ಮೃದಂಗಮ್ ಬಾರಿಸಲು ಇಷ್ಟ.

ಮೃ-ದಂ-ಗಮ್!  ದಮ್... ದಮ್... ದಮ್! ಮನು ಕೊಳಲು ಕಲಿಯುತ್ತಾನಂತೆ.  ಅಮ್ಮ, ಸ್ಕೂಟರ್ ಓಡಿಸುವುದನ್ನು ಕಲಿಯಬೇಕೆಂದುಕೊಂಡಿದ್ದಾರೆ! 

##
ಸದ್ಯದಲ್ಲೇ ದೀಪಾವಳಿ ಹಬ್ಬ ಕೂಡ ಬರಲಿದೆ. ಅಮಾವಾಸ್ಯೆಯ ಕತ್ತಲಿನಲ್ಲಿ, ಎಲ್ಲಾ ಮನೆಗಳು ಹಣತೆ ಮತ್ತು ಮೇಣದ ದೀಪಗಳಿಂದ ಅಲಂಕೃತಗೊಂಡು, ಸೊಗಸಾಗಿ ಕಾಣುತ್ತವೆ. ಕೆಲವು ಮನೆಗಳಲ್ಲಿ, ಬಣ್ಣಬಣ್ಣದ ಮಿನುಗುವ ವಿದ್ಯುತ್ ದೀಪಗಳ ಅಲಂಕಾರ ಮಾಡಿರುತ್ತಾರೆ. ನನಗೆ ಪಟಾಕಿ ಸಿಡಿಸಲು ಇಷ್ಟ. ಆದರೆ, ಪಟಾಕಿಗಳಿಂದ ವಾಯು ಮಾಲಿನ್ಯ ಆಗುತ್ತದೆ ಎಂದು ನಮ್ಮ ಉಪಾಧ್ಯಾಯರು ಹೇಳುತ್ತಾರೆ. 

##
ನೀರು, ನೆಲ, ಜಲದ ಸಂರಕ್ಷಣೆ ಮಾಡದಿದ್ದರೆ, ಕೆಲವು ವರ್ಷಗಳ ನಂತರ ಋತುಗಳಲ್ಲಿ ಬದಲಾವಣೆ ಆಗುತ್ತದೆ ಎನ್ನುತ್ತಾರೆ ಅವರು. ಅರೇ, ಅದು ಹೇಗಪ್ಪಾ ಸಾಧ್ಯ? ನನಗಂತೂ ಗೊತ್ತಾಗ್ತಿಲ್ಲ! 

ಈಗ ಚಳಿ ಜಾಸ್ತಿಯಾಗುತ್ತಿದೆ. ಶರದ್ ಋತು ಮುಗಿದ ನಂತರ ಬರುವ ಈ ಋತುವನ್ನು ಸಂಸ್ಕೃತದಲ್ಲಿ ಹೇಮಂತ ಋತು ಎನ್ನುತ್ತಾರೆ, ಎಂದಳು ಅಜ್ಜಿ. ಇದು ಅತ್ಯಂತ ಕಡಿಮೆ ಅವಧಿಯ ಋತು. ಬಳಿಕ ಚಳಿಗಾಲ ಆರಂಭವಾಗುತ್ತದೆ. 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Shaila Manipal
* Language: kn

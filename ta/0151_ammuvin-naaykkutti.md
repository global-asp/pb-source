# அம்முவின் நாய்க்குட்டி

##
அம்மு வீட்டில் நாய்க்குட்டி எதுவும் இல்லை.

ஆனால், தான் ஒரு நாய்க்குட்டி வளர்ப்பதாக அவள் வகுப்பில் எல்லாரிடமும் சொன்னாள்.

##
‘என் நாய்க்குட்டியின் பெயர் சங்கர்’ என்று வேணுவிடம் சொன்னாள் அம்மு.
‘சங்கர் கருப்பு நிறத்தில் அத்தனை அழகு!’ என்று குமாரியிடம் சொன்னாள்.
‘சங்கருக்கு வாழைப்பழம் ரொம்பப் பிடிக்கும்’ என்று அப்துலிடம் சொன்னாள்.
‘சங்கரும் நானும் பந்து விளையாடுவோம்’ என்று உன்னியிடம் சொன்னாள்.

##
இதையெல்லாம் கேட்ட வேணுவும் அப்துலும் குமாரியும் உன்னியும் சங்கரைப் பார்க்க விரும்பினார்கள். ’நாங்கள் உன் வீட்டுக்கு வரலாமா?’ என்றார்கள்.

‘ம்ஹூம், முடியாது!’ என்றாள் அம்மு.

##
‘நீங்கள் கூட்டமாக வந்தால் சங்கர் பயந்துவிடுவான்!’

‘பரவாயில்லை, நாங்கள் தனித்தனியே வந்து அவனோடு விளையாடுகிறோம்’ என்றாள் குமாரி.

##
‘ம்ஹூம், முடியாது!’ என்றாள் அம்மு.

‘ஏன்?’

‘நாங்கள் இன்றைக்கு வெளியே செல்கிறோம்!’

##
‘பரவாயில்லை, நாங்கள் நாளைக்கு வருகிறோம்’ என்றான் அப்துல்.
‘நாங்கள் அவனுக்கு வாழைப்பழம் கொண்டுவருவோம்’ என்றான் வேணு.
’நாங்கள் அவனோடு தனித்தனியே விளையாடுவோம்’ என்றாள் குமாரி.
அம்முவுக்கு என்ன சொல்வது என்று புரியவில்லை. ‘சரி’ என்று தலையாட்டினாள்.

##
அன்று மாலை, அம்மு தன் தந்தையிடம் கேட்டாள், ‘அப்பா, எனக்கு ஒரு நாய்க்குட்டி வாங்கித்தருவீர்களா?’
’பார்க்கலாம்’ என்றார் தந்தை.
‘ஆனால், எனக்கு அவசரமாக ஒரு நாய்க்குட்டி வேண்டும்’ என்றாள் அம்மு.
தந்தை சிரித்தார். ஆனால், நாய்க்குட்டி வாங்கித்தரவில்லை.
அம்மு அன்றைக்குச் சாப்பிடாமலே படுத்துவிட்டாள். மறுநாள் என்ன நடக்குமோ என்று எண்ணி எண்ணி, அவளுக்குக் காய்ச்சல் வந்துவிட்டது.

##
காலையில் அம்முவுடைய தாய் அவளைப் பார்த்தார், ‘அடடா, குழந்தைக்கு காய்ச்சலடிக்கிறதே!’ என்றார், ‘இன்றைக்குப் பள்ளிக்குச் செல்லவேண்டாம். வீட்டிலேயே ஓய்வு எடுத்துக்கொள்!’

##
ஆகவே, அம்மு பள்ளிக்குச் செல்லவில்லை. நாள்முழுக்கப் படுக்கையில் கிடந்தாள். சிரிக்கக்கூட மறந்துவிட்டாள்.

தன் நண்பர்கள் வந்தால் சங்கர் எங்கே என்று கேட்பார்களே என்கிற கவலையில் அவளுக்குப் பசியே எடுக்கவில்லை. ஒரே ஒரு துண்டு ரொட்டிமட்டும் சாப்பிட்டாள்.

##
மாலையில், வேணு, அப்துல், குமாரி, உன்னி நால்வரும் வந்தார்கள்.

‘நீ ஏன் இன்று பள்ளிக்கு வரவில்லை?’ என்று கேட்டான் உன்னி.

’எனக்கு உடம்பு சரியில்லை’ என்றாள் அம்மு.

##
அவர்கள் சங்கரைப்பற்றிக் கேட்பார்களோ என்று அம்மு பயந்த நேரத்தில், ‘நாங்கள் சங்கரைப் பார்த்துவிட்டோம்’ என்றான் அப்துல்.
‘அப்படியா? எங்கே?’ அதிர்ச்சியுடன் கேட்டாள் அம்மு.
‘தோட்டத்தில்தான்!’ என்றாள் குமாரி.
‘ஆனால், அவன் எங்களோடு பந்து விளையாட மறுக்கிறான்’ என்றான் அப்துல்.

##
அம்முவுக்கு ஒன்றும் புரியவில்லை. படுக்கையிலிருந்து எழுந்து வெளியே ஓடினாள்.

##
அவர்கள் சொன்னது உண்மைதான். அவளுடைய தோட்டத்தில் ஒரு நாய்க்குட்டி இருந்தது, 'சங்கர்!' என்று அதைக் கொஞ்சினாள் அம்மு.
‘ஆனால், சங்கர் கருப்பு நிறம் என்று நீ சொன்னாயே’ என்று கேட்டான் வேணு, ‘இது பழுப்பாக இருக்கிறதே!’
‘நான் சும்மா சொன்னேன்!’ என்றாள் அம்மு.

##
‘சங்கர் கூட்டத்தைப் பார்த்தால் பயப்படுவான் என்று சொன்னாயே’ என்று கேட்டான் அப்துல். ‘இது பயப்படாமல் எங்களோடு விளையாடுகிறதே!’

‘நான் சும்மா சொன்னேன்!’ என்றாள் அம்மு.

##
’சங்கர் நன்றாகப் பந்து விளையாடுவான் என்று சொன்னாயே’ என்று கேட்டான் உன்னி. ‘இது பந்து விளையாட மறுக்கிறதே!’

‘நான் சும்மா சொன்னேன்!’ என்றாள் அம்மு.

##
’ஆனால், அவனுக்கு வாழைப்பழம் மிகவும் பிடித்திருக்கிறது’ என்றாள் குமாரி.

‘நான் சொன்னேன் பார்த்தாயா’ என்று மகிழ்ச்சியாகச் சிரித்தாள் அம்மு.

##
* License: [CC-BY]
* Text: Sowmya Rajendran
* Illustration: Soumya Menon
* Translation: N. Chokkan
* Language: ta

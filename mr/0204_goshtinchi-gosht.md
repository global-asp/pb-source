# गोष्टींची गोष्ट

##
एका कुठल्याशा समुद्राजवळच्या अत्यंत रम्य अशा जंगलप्रदेशातील  कुठेतरीपुरातला  अत्यंत सुंदर असा उन्हाळी दिवस होता तो! देवमासे हिंदळकाणाऱ्या लाटांवर एकमेकांकरता मधुर गाणी म्हणत नाचत होते. सूर्यप्रकाशात चमचमणाऱ्या मऊसूत त्वचेचे समुद्र-सिंह, आणि कर्कश्श आवाजात जणु रागे भरत असलेले समुद्र-पक्षी एकमेकांशी लपाछपी खेळत होते!

जंगलातील प्रत्येक प्राणी फक्त आनंदी, आनंदी आणि आनंदीच दिसत होता.

##
‘अहो..शुक शुक...ह्यॅ! तुम्ही काहीतरीच सांगताय!’ तुम्ही म्हणाल! ‘, असं कधीही कुठल्याही एकाच वेळी एकाच ठिकाणी प्रत्येक प्राणी फक्त आनंदी, आनंदी  आणि आनंदी असूच शकत नाही!’

हं...बहुतेक बरोबराय तुमचं! सगळेच प्राणी काही खूष असतील असं नव्हे! आता आपलं पत्रकार अस्वलच घ्या ना!

आता या सगळ्या चित्रात आपल्या अस्वलाला खरंतर हसायचंय...पण त्याला एक मोठंच दुःखय हो! त्याला या इथे कोणतीही ‘ब्रेकिंग न्यूजच’ सापडत नाहीये! त्याने तर पक्ष्यालाही पाठवलंन पाहायला...कारण पक्षी भराभर जातात नि त्यांची नजरही तीक्ष्ण! पण हाय...पक्षी पंख हलवत आला परत!

##
‘ब्रेकिंग न्यूज’च्या गोष्टी कशा राग, भीती, तिरस्कार, लालुच यांनी भरलेल्या असतात...पण यापैकी काहीही नव्हतं जंगलात! सगळाच कसा आनंदी-आनंद!

हे आपलं पत्रकार अस्वल मोठं निराश झालं..त्याच्या मनात आलं की ‘ब्रेकिंग न्यूज असल्याशिवाय तो काही पत्रकार होण्याच्या लायकीचा नाहीच! त्याला वाटलं की तो हॉटेलमधला एक ‘वेटर अस्वल’ किंवा ‘झाडू मारणारा अस्वल’ किंवा झालंच तर ‘कृपया तुमचा नंबर तपासून पहा’ किंवा ‘प्रतीक्षा करा, तुम्ही रांगेत आहात’ असं फोनवर सांगणारा अस्वल व्हायला हवा होता!

##
असा विचार करून त्याने आपलं सामान बांधलं नि बस-स्टॉपकडे चालायला सुरुवात केली! तेवढ्यात एका झाडामागून एक गाणारा सरदारजी डोकावला! 

##
त्याला पाहून सरदारजी म्हणाले ‘ ओ, पत्रकारमहाशय! कुठे निघालात काय?”

“मला पुन्हा त्या नावाने हाक मारू नका हं...रडूच येईल मला...!’ अस्वल म्हणालं! अस्वलाने त्यांना सांगितलं की तो आता टेलीफोनवर बोलणारा अस्वल व्हायला निघालाय!

” ए अरे, असा मूर्खपणा करू नको अस्वला!’ असं रागे भरत त्याने आपली गिटार काढली नि गायला सुरुवात केली!

‘थांबला पक्ष्यांचा चिवचिवाट

आणि थांबला घुबडांचा घूत्कार

कित्ती कित्ती कित्ती दुःखी ठिकाण होईल हे जग, हो की नाही? कळत नाही का तुला?’ 

##
‘कळत नाही का तुला...?’ गाणाऱ्या चिमण्यांनी आणि घूत्कारणाऱ्या घुबडांनी विचारलं...!

‘गाणाऱ्या सरदारजींनी ते केलंच नाही,

नि पत्रकार अस्वलाने ते केलंच नाही

कित्ती कित्ती कित्ती दुःखी ठिकाण असेल हे जग, हो की नाही? कळत नाही का तुला?’ सरदारजी गाऊ लागले.

##
मोठ्या दुःखाने अस्वलं म्हणालं’, पत्रकार अस्वल होण्यात खूप मज्जा येते खरी मला! गोष्टी शोधून काढणं खूप आवडतं मला, तसंच लोकांबद्दल काहीतरी शोधून काढून त्यांच्या गोष्टी लिहिणं खूप मौज येते...पण आता माझ्याकडे कुठलीही ‘ब्रेकिंग न्यूज’ नाहीये ना...म्हणजे मग..”

“आहा!” गाणारे सरदारजी म्हणाले!

“ काय? काय झालं?” गोंधळून अस्वल म्हणालं!

‘बघ, तुला गोष्टी शोधून काढणं आवडतं, आणि लोकांशी बोलायला आवडतं! शिवाय त्यांच्या गोष्टीही लिहिणं आवडतं! तू पत्रकार आहेस रे अस्वल मित्रा! पण तुझं मन ...ढोलताशे वाजवा रे...  आहे लेखकाचं!

##
अस्वलाची कळी खुलली! सरदारजींचे बरोबरच होते! होताच तो लेखक अस्वल!

सरदारजी पुढे म्हणाले ,’बघ मी काय सांगतो ते ऐक! तू नि मी दोघे मिळून मस्त जग फिरुयात! मी गाणे म्हणेन, नि तू अस्वला मित्रा लिहित राहा...आणि त्या ‘ब्रेकिंग न्यूज’वाल्या गोष्टी नाही हं...त्या तीन दिवसात विसरतात लोक!...खऱ्या लोकांच्या खऱ्याखुऱ्या गोष्टी, ज्या कधीच जुन्या होणार नाहीत!!”

”हुर्रे...!” अस्वल म्हणालं!

##
...आणि मग अशा प्रकारे गाणारे सरदारजी नि लिहिणारे अस्वल जगाचा अनुभव घ्यायला सज्ज झाले!

जिथे जिथे ते जात तिथे सरदारजी आपले गाणे गात, नि अस्वल कान देऊन ऐकत असे! हळूहळू अस्वलाने भरपूर गोष्टी लिहिल्या...छान आनंदी गोष्टी ज्या वाचून लोकांच्या डोळ्यात पाणी आलं, मजेशीर गोष्टी ज्यांनी लोकांना विचार करायला लावला, दुःखाच्या गोष्टी ज्यांनी नव्या आशा दाखवल्या, घाबरवून टाकणाऱ्या गोष्टी ज्या लोकांना हसवत राहिल्या!

मग जगभरातील गोष्टी गुंफणाऱ्या लोकांनी अस्वलाच्या त्या मोठ्या, शक्ती देणाऱ्या, सुंदर चकाकत्या गोष्टींचे धागेदोरे एकत्र करून त्यातून आणखी अनेक सुंदर गोष्टी गुंफल्या आणि आपणही त्याचा आनंद घ्यावा म्हणून आपल्यापुढे आणल्या!

##
* License: [CC-BY]
* Text: Roopa Pai
* Illustration: Prashant Miranda
* Translation: Vidula Tokekar
* Language: mr

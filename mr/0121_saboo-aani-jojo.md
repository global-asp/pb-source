# साबू आणि जोजो

##
साबू दुपारचा एकटाच बागेत खेळत होता.

"आई, मी एक छोटेसे कुत्र्याचे पिल्लू पाळू ?"

"नाही," आई म्हणाली.

"एक अगदी छोटं पिल्लू ?" साबूने विचारले.

##
साबूने एक दगड पायाने उडवला. दगड गडगडत एका झाडापाशी पोहोचला. झाडाच्या खोडावर मऊ मऊ केस होते. हात लावून साबूने वर बघितलं.

वर, वर, खूप खूप वर, ...

दोन डोळे खाली बघत होते.

##
"हॅलो, कोण आहेस तू ?" साबूने आश्‍चर्याने

विचारले.

"हॅलो, मी जिराफ आहे. माझं नाव जोजो आहे. मी तुझ्याबरोबर खेळू शकतो. तू माझ्या पाठीवर चढलास तर मी तुला चक्कर मारून आणेन."

##
साबू जोजोच्या पाठीवर चढला आणि दोघे रस्त्यावर पोहोचले. नंतर डोंगरावर आणि मग अगदी गावात.

साबू आनंदाने ओरडला, "जोजो उजवीकडे वळ, डावीकडे वळ आणि परत उजवीकडे." आता ते साबूची मैत्रिण मुन्नीच्या घरी पोहचले.

##
आज मुन्नीचा वाढदिवस आहे. साबूला जोजोवर बसलेला बघून मुलांनी टाळ्या पिटल्या. जोजोने मावशीला फुगे लावायला मदत केली कारण तो केऽऽवढा उंच आहे. त्याला ते खूप सोपं होतं.

##
जोजोने सगळ्यांना पाठीवर बसवलं, तो  सगळ्यांशी बॉलही खेळला. काय मस्त पार्टी होती!

सगळे गात होते. "हॅपी बर्थ डे टू यू!"

मावशीने सामोसे, गुलाबजाम आणि

आइसक्रीम टेबलवर ठेवले.

जोजोला आइसक्रीम फारच आवडलं म्हणून काकांनी त्याच्यासाठी बादलीभर आइसक्रीम आणलं.

##
जोजोनी सगळी बादली फस्त केली. आता घरी जायची वेळ झाली.

सगळे म्हणाले, "बाय जोजो, बाय बाय साबू."

साबू आणि जोजो घरी पोहचले. आई फाटकापाशी उभी होती.

##
साबूला जिराफावर बसलेला पाहून आई आश्‍चर्याने थक्क झाली.

"साबू मी सांगितले होते ..."

"आई, तू म्हणालीस लहान पिल्लू नको.
लांबलचक जिराफ नको म्हणून नाही म्हणालीस."

आई काही बोलायच्या आतच प्राणी संग्रहालयाचे लोक आले आणि जोजोला घेऊन गेले.

##
* License: [CC-BY]
* Text: Herminder Ohri
* Illustration: Herminder Ohri
* Translation: Pratham Mumbai Team
* Language: mr

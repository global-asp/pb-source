# ಚುಸ್ಕಿಟ್ ಶಾಲೆಗೆ ಹೋಗುತ್ತಾಳೆ

##
ಚುಸ್ಕಿತ್ ಅಂದು ಬೆಳಿಗ್ಗೆ ಬೇಗನೆ ಎದ್ದಳು. ಆ ದಿನ ಅವಳಿಗೆ ಬೇರೆ ದಿನದ ಹಾಗೆ ಇರಲಿಲ್ಲ. ಉತ್ಸಾಹದಿಂದಾಗಿ ರಾತ್ರಿಯೆಲ್ಲ ನಿದ್ದೆಯೇ ಬಂದಿರಲಿಲ್ಲ. ಹಾಸಿಗೆಯ ಪಕ್ಕದಲ್ಲಿಯೇ ಇದ್ದ ಕಿಟಕಿಯ ಮೂಲಕ ಕೋಣೆಯ ಹೊರಗೆ ಒಮ್ಮೆ ಕುತೂಹಲದಿಂದ ನೋಡಿದಳು. ಆಗ ಲಡಾಖ್‌ನಲ್ಲಿ ವಸಂತಕಾಲ ಶುರುವಾಗಿತ್ತು. ಸೇಬು ಮರಗಳೆಲ್ಲ ಚಿಗುರಿ ನಿಂತಿದ್ದವು. ಎರಡು ಪಿಕಳಾರ ಹಕ್ಕಿಗಳು ಆಗಲೇ ಎದ್ದು ಆಹಾರಕ್ಕಾಗಿ ಹುಳ-ಹುಪ್ಪಡಿಗಳ ಬೇಟೆಗೆ ಸಿದ್ಧವಾಗಿ ನೋಡುತ್ತಿದ್ದವು. ಅವಳ ಅಮ್ಮ-ಲೆಯ್ ಕೂಡ ಎದ್ದುಬಿಟ್ಟಿದ್ದಳು. ಅವಳು ಅಡಿಗೆ ಮನೆಯಲ್ಲಿ ಗುರ್ ಗುರ್ ಚಹಾ ಮಾಡುತ್ತಿರುವ ಸದ್ದು ಕೇಳಿಸುತ್ತಿತ್ತು. 

##
ಚುಸ್ಕಿತ್ ಕಳೆದ ಒಂದು ಗಂಟೆಯಿಂದ ಎಚ್ಚರವಾಗಿಯೇ ಇದ್ದಳು. ಈ ದಿನ ಅವಳಿಗೆ ಬಹಳ ಕಾಲ ನೆನಪಿಸಿಕೊಳ್ಳುವಂತಹ ದಿನವಾಗಿತ್ತು. ಯಾಕೆ ಅಂತ ನೀವು ಊಹಿಸುತ್ತೀರಾ? 
ಅಲ್ಲ , ಇದು ಹೊಸ ವರ್ಷದ ಹಬ್ಬ ಲೋಸರ್ ಖಂಡಿತಾ ಅಲ್ಲ. ಅದಕ್ಕೆ ಇನ್ನೂ ಕೆಲವು ತಿಂಗಳೇ ಇವೆ. 
ಇಂದು ಅವಳ ಊರಲ್ಲಿ ಯಾವ ವಿಶೇಷವೂ ಇಲ್ಲ. ಗೊನ್ಪಾ ಹಬ್ಬವೂ ಇಲ್ಲ. ಮದುವೆಯೂ ಇಲ್ಲ. 
ಇಂದು ಚುಸ್ಕಿತ್ ಶಾಲೆಗೆ ಹೋಗುವ ಮೊದಲನೇ ದಿನ. ಒಂಭತ್ತು ವರ್ಷದ ಅವಳು ಇದಕ್ಕಾಗಿ ಬಹಳ ಕಾಲದಿಂದ ಕಾಯುತ್ತಿದ್ದಳು. 

ಪೊಪ್ಲರ್ ಮರಗಳ ಹತ್ತಿರ ಬಂಡೆಗಳ ಮೇಲೆ ಕಾಲಿಟ್ಟು ಹಾರುತ್ತ ಆ ಹಳ್ಳವನ್ನು ದಾಟಬೇಕು. ಹಳ್ಳದ ಆಚೆಗೆ ಹೋದ ಮೇಲೆ ಏರುದಾರಿಯಲ್ಲಿ ಸ್ವಲ್ಪ ದೂರ ನಡೆದರೆ ಶಾಲೆ ಸಿಗುತ್ತದೆ. ಚುಸ್ಕಿತ್‌ಳ ಊರಾದ ಸಿಪ್ಮೋಯೂಲ್‌ನಿಂದ ಎಲ್ಲ ಮಕ್ಕಳೂ ಕಷ್ಟವಿಲ್ಲದೆ ಪ್ರತಿದಿನವೂ ಶಾಲೆಗೆ ಹೋಗಿ ಬರುತ್ತಾರೆ.

##
ಆದರೆ ಪುಟ್ಟ ಚುಸ್ಕಿತ್‌ಗೆ ಇದು ಸಾಧ್ಯವಿಲ್ಲ. ಅವಳ ಕಾಲುಗಳಲ್ಲಿ ಶಕ್ತಿಯಿಲ್ಲ. ಆದ್ದರಿಂದ ಅವಳಿಗೆ ನಡೆಯುವುದು ಸಾಧ್ಯವಿಲ್ಲ. 

ಶಾಲೆ ಅವಳ ಮನೆಯಿಂದ ಬಹಳ ದೂರವೇನೂ ಇಲ್ಲ. ಅಲ್ಲಿಗೆ ಹೋಗಲು ನೀವು ಮುಖ್ಯರಸ್ತೆಗೆ ನಡೆಯಬೇಕು. ಪ್ರಾರ್ಥನೆಯ ಚಕ್ರ ಕಾಣಿಸಿಕೊಳ್ಳುವುದಕ್ಕೆ ಸ್ವಲ್ಪ ಮೊದಲು ಎಡಕ್ಕೆ ತಿರುಗಿ ಚಿಕ್ಕ ಹಳ್ಳದ ಪಕ್ಕದಲ್ಲಿಯೇ ಹೋಗುವ ಕಾಲುದಾರಿಯಲ್ಲಿ ಹೋಗಬೇಕು. 

##
ಚುಸ್ಕಿತ್ ಹುಟ್ಟಿದಾಗಿನಿಂದಲೂ ಅವಳ ಕಾಲುಗಳು ಬೇರೆಯವರ ಹಾಗೆ ಚುರುಕಾಗಿರಲಿಲ್ಲ. ಅವಳ ತಂದೆ ಅವಳನ್ನು ಲೆಹ್ ಪಟ್ಟಣದಲ್ಲಿಯ ಅಮ್ಚಿಗೆ ತೋರಿಸಿದ್ದನು. ಆದರೆ ಎಷ್ಟು ಮದ್ದು ಕೊಟ್ಟರೂ ಅವಳ ಕಾಲುಗಳು ಸರಿಯಾಗಲಿಲ್ಲ. ಮೊದಮೊದಲು ತನ್ನ ತಮ್ಮನಾದ ಸ್ತೋಬ್ದನ್ ಅಥವಾ ಇತರ ಮಕ್ಕಳಿಗಿಂತ ತಾನು ಬೇರೆ ರೀತಿಯವಳು ಎಂಬುದು ಚುಸ್ಕಿತ್‌ಗೆ ತಿಳಿಯಲೇ ಇಲ್ಲ.

ಆದರೆ ಸ್ವಲ್ಪ ಕಾಲ ಕಳೆದ ನಂತರ ಉಳಿದ ಮಕ್ಕಳು ಸುಲಭವಾಗಿ ಮಾಡುವ ಎಷ್ಟೋ ಕೆಲಸಗಳನ್ನು ಅವಳಿಗೆ ಮಾಡಲು ಸಾಧ್ಯವಾಗಲಿಲ್ಲ. ಇದರಿಂದಾಗಿ ಅವಳು ನೊಂದುಕೊಂಡಾಗಲೆಲ್ಲ ಅವಳ ಅಬ-ಲೆಯ್ ಹೋಗಲಿ ಬಿಡು. ನೀನು ಬೇರೆಯವರಿಗಿಂತ ಚೆನ್ನಾಗಿ ಹೊಲಿಗೆ ಮಾಡುವೆ. ಚೆನ್ನಾಗಿ ಚಿತ್ರ ಬರೆಯುವೆ ಎನ್ನುತ್ತಿದ್ದನು. ಅಬ-ಲೆಯ್ ಅವಳಿಗಾಗಿ ಲೆಹ್‌ನಿಂದ ಆಗಾಗ ಬಣ್ಣದ ಪೆನ್ಸಿಲುಗಳನ್ನೂ ತಂದುಕೊಡುತ್ತಿದ್ದನು. 

##
ಚುಸ್ಕಿತ್ ಪ್ರತಿದಿನ ಅಡಿಗೆ ಮನೆಯ ಕಿಟಕಿಯಲ್ಲಿ ಕುಳಿತುಕೊಳ್ಳುತ್ತಿದ್ದಳು. ಅಮ್ಮ ಅಡಿಗೆ ಮಾಡುತ್ತಿದ್ದರೆ ಇವಳು ತಾನು ನೋಡಿದ್ದನ್ನೆಲ್ಲ ಚಿತ್ರ ಬರೆಯುತ್ತಿದ್ದಳು. ತಮ್ಮ ಮನೆಯ ದನಗಳನ್ನು ಮೇಯಲು ಹೊಡೆದುಕೊಂಡು ಹೋಗುತ್ತಿದ್ದುದನ್ನು ದಿನಾಲೂ ಬೆಳಗ್ಗೆ ಅವಳು ನೋಡುತ್ತಿದ್ದಳು.

ಹತ್ತಿರದ ಹಳ್ಳದಲ್ಲಿ ನೀಲಿಯಾಗಿ ನೀರು ಹರಿಯುವುದನ್ನು ನೋಡುತ್ತಿದ್ದಳು. ಅವರ ಮನೆಗೆ ಯಾರಾದರೂ ಬಂದರೆ ಮೊದಲು ಅದನ್ನು ನೋಡಿ ಮನೆಯವರಿಗೆ ಹೇಳುವವಳು ಅವಳೇ! 

##
ಆಚೆ-ಈಚೆ ಹೋಗಲು ಚುಸ್ಕಿತ್ ಚಕ್ರಗಳಿರುವ ಒಂದು ಕುರ್ಚಿಯನ್ನು ಉಪಯೋಗಿಸುತ್ತಿದ್ದಳು. ದೊಡ್ಡವರು ಅದನ್ನು ಗಾಲಿಕುರ್ಚಿ ಎನ್ನುತ್ತಿದ್ದರು. ಅದರ ಚಕ್ರವನ್ನು ಕೈಯಿಂದ ನೂಕುತ್ತ ಎಡ, ಬಲ, ಹಿಂದೆ, ಮುಂದೆ ಯಾವ ದಿಕ್ಕಿನಲ್ಲಿ ಬೇಕಾದರೂ ಅದನ್ನು ಚಲಿಸಬಹುದಾಗಿತ್ತು.

ಅದು ಚಲಿಸಲು, ಶರೀರ ಮತ್ತು ಕುರ್ಚಿಯ ಭಾರವನ್ನು ನೂಕಲು ಕೈಗಳಿಗೆ ಸಾಕಷ್ಟು ಶಕ್ತಿ ಬೇಕಾಗಿತ್ತು ಅಷ್ಟೆ . ಅಬ-ಲೆಯ್ ಗಾಲಿಕುರ್ಚಿಯನ್ನು ಮನೆಗೆ ತಂದ ದಿನ ಮನೆಯಲ್ಲಿ ಎಲ್ಲರಿಗೂ ತುಂಬ ಸಂತೋಷವಾಗಿತ್ತು. 

##
ಇನ್ನುಮೇಲೆ ನಾನು ಚುಸ್ಕಿತ್‌ಳನ್ನು ಎತ್ತಿಕೊಂಡು ತಿರುಗಾಡಬೇಕಾಗಿಲ್ಲ. ಕುರ್ಚಿಯಲ್ಲಿ ಕೂರಿಸಿಕೊಂಡು ತಳ್ಳಬಹುದು ಅಮ್ಮ ಸಂತೋಷದಿಂದ ಕಣ್ಣಿನಲ್ಲಿ ನೀರು ತುಂಬಿಕೊಂಡು ಹೇಳಿದಳು. 

"ನಾನೂ ಇಷ್ಟ ಬಂದಲ್ಲಿಗೆ ಹೋಗಬಹುದು!" ಚುಸ್ಕಿತ್ ಸಂತೋಷದಿಂದ ಹೇಳಿದಳು. 

"ನಾನೂ ನಿನ್ನ ಗಾಲಿಕುರ್ಚಿಯಲ್ಲಿ ಒಂದೊಂದು ಸಲ ಕುಳಿತುಕೊಂಡು ಹೋಗಬಹುದಾ?" ಸ್ತೋಬ್ದನ್ ಬೇಡಿಕೊಂಡ. ಅವನಿಗೂ ಅದನ್ನು ತಳ್ಳಬೇಕೆಂದು ಆಸೆಯಾಯಿತು. 

ಇದು ಅವನಿಗೆ ಒಂದು ತಮಾಷೆಯಾಗಿತ್ತು. 
ಆ ಮನೆಯ ದೊಡ್ಡ ಕರಿ ಬೆಕ್ಕು, ಬಿಲ್ಲ ಆ ಕುರ್ಚಿಯ ಮೇಲೆ ಹಾರಿ, ಸೀಟಿನ ಮೇಲೆ ಕಾಲು ಚಾಚಿ ಮಲಗಿತು. "ಇದು ನಾನು ಮಲಗುವ ಗೋಣಿಚೀಲಕ್ಕಿಂತ ತುಂಬ ಚೆನ್ನಾಗಿದೆ ಎನ್ನುವಂತೆ ಗುರುಗುಟ್ಟಿತು. "

##
ನಿಧಾನವಾಗಿ, ಚುಸ್ಕಿತ್ ತನ್ನ ಗಾಲಿಕುರ್ಚಿಯನ್ನು ಉಪಯೋಗಿಸುವುದನ್ನು ಕಲಿತಳು. ದಿನವೂ ಸಂಜೆ ಮನೆಯ ಹೊರಗಡೆ ಗಾಲಿ ಕುರ್ಚಿಯಲ್ಲಿ ತನ್ನನ್ನು ಕೂರಿಸುವಂತೆ ಅವಳು ಅಮ್ಮನಿಗೆ ಹೇಳುತ್ತಿದ್ದಳು. ಅಲ್ಲಿಂದ ಮಕ್ಕಳು ಗುಂಪು ಗುಂಪಾಗಿ ನಗುತ್ತಾ ಹರಟೆ ಹೊಡೆಯುತ್ತಾ ಶಾಲೆಯಿಂದ ಮನೆಗೆ ಹಿಂದಿರುಗುವುದನ್ನು ಅವಳು ನೋಡುತ್ತಿದ್ದಳು. 

ಮತ್ತೆ ಸ್ವಲ್ಪ ಸಮಯದ ನಂತರ ಲೆಹ್ ಪಟ್ಟಣದಿಂದ ಸಂಜೆಯ ಬಸ್ಸು ಹಿಂದಿರುಗಿ ಬರುತ್ತದೆ. ಅದು ಕೆಲಸಗಾರರನ್ನೂ ಮಾರ್ಕೆಟ್ಟಿಗೆ ಹೋದವರನ್ನೂ ವಾಪಸ್ ಕರೆದುಕೊಂಡು ಬರುತ್ತದೆ. ಅಡುಗೆ ಮನೆ ಕಿಟಕಿಗಿಂತ ಇಲ್ಲಿಂದ ನೋಡಿದರೆ ಜಗತ್ತು ಇನ್ನೂ ಚೆನ್ನಾಗಿ ಕಾಣುತ್ತಿತ್ತು! 

##
ಒಂದು ದಿನ ಸಂಜೆ ಚುಸ್ಕಿತ್ ತನ್ನ ಅಜ್ಜನೊಂದಿಗೆ ಮನೆಯ ಹೊರಗೆ ಕುಳಿತಿದ್ದಳು. ಆಗ ಒಬ್ಬ ಹುಡುಗ ಅಲ್ಲಿಗೆ ಬಂದನು. ಅವನು ಅವಳ ಅಜ್ಜನಿಗೆ ಒಂದು ಕಾಗದವನ್ನು ಕೊಟ್ಟ . "ಸ್ವಾಮೀ, ಬಸ್ ಡ್ರೈವರ್ ಈ ಕಾಗದವನ್ನು ನಿಮಗೆ ಕೊಡಲು ಹೇಳಿದ್ದಾನೆ" ಎಂದು ಆತ ಹೇಳಿದನು. 

ಅವನು ಚುಸ್ಕಿತ್ ಕಡೆ ತಿರುಗಿ ಮತ್ತೆ ಹೇಳಿದ: "ನನ್ನ ಹೆಸರು ಅಬ್ದುಲ್, ನಾನು ಸರಕಾರಿ ಶಾಲೆಯಲ್ಲಿ ಆರನೇ ತರಗತಿಯಲ್ಲಿ ಓದುತ್ತಿದ್ದೇನೆ. ನೀನು ಯಾಕೆ ಶಾಲೆಗೆ ಬರುತ್ತಿಲ್ಲ ಅಂತ ಆಶ್ಚರ್ಯ ಆಗಿದೆ." 

ಚುಸ್ಕಿತ್ ಹೇಳಿದಳು, "ಅಬ್ದುಲ್, ನಾನು ಶಾಲೆಗೆ ಹೋಗಲೇ ಇಲ್ಲ. ಶಾಲೆಯ ದಾರಿಯಲ್ಲಿ ತಗ್ಗು-ದಿನ್ನೆಗಳು ಇವೆ, ಕಲ್ಲುಗಳು ಇವೆ. ನನ್ನ ಗಾಲಿಕುರ್ಚಿ ಅಲ್ಲಿ ಹೋಗಲಾರದು. ಅಲ್ಲದೆ ಶಾಲೆಯ ಮುಂದಿನ ಹಳ್ಳ ದಾಟುವುದೂ ನನಗೆ ಸಾಧ್ಯವಿಲ್ಲ. ನನ್ನ ತಂದೆ-ತಾಯಿಯರಿಗೆ ಪ್ರತಿದಿನ ನನ್ನನ್ನು ಶಾಲೆಗೆ ಕರೆದುಕೊಂಡು ಹೋಗಿ ಬರುವುದು ಬಹಳ ಕಷ್ಟ."

##
"ಆದರೆ ನಿನಗೆ ಶಾಲೆಗೆ ಬರೋದಕ್ಕೆ ಇಷ್ಟಾನಾ?" ಅಬ್ದುಲ್ ಕೇಳಿದ. 

"ಖಂಡಿತ" ಚುಸ್ಕಿತ್ ಹೇಳಿದಳು. ಶಾಲೆಯಲ್ಲಿ ತಾನು ಮಾಡೋದನ್ನೆಲ್ಲ ನನ್ನ ತಮ್ಮ ಹೇಳುತ್ತಿರುತ್ತಾನೆ. ನನಗೂ ನಿಮ್ಮ ಹಾಗೆ ಓದೋಕೆ ಇಷ್ಟ. ಗೆಳೆಯರ ಜೊತೆಗೆ ಇರೋಕೆ, ಆಟ ಆಡೋದಕ್ಕೆ, ಸಮವಸ್ತ್ರ ಧರಿಸೋಕೆ ಇಷ್ಟ. ಪರೀಕ್ಷೆ ಬರೆಯೋದಕ್ಕೂ ಇಷ್ಟ. ಒಂದೊಂದು ಸಲ ನನ್ನ ತಮ್ಮ ತನಗೆ ಕಲಿಸಿದ ಹಾಡನ್ನು ನನಗೂ ಹೇಳಿಕೊಡುತ್ತಾನೆ. ನನಗೂ ಅದು ಇಷ್ಟ . ನೀನು ನಂಬುತ್ತೀಯೋ ಇಲ್ಲವೋ. ಆಗಾಗ ನಾನು ಪುಸ್ತಕದ ಚೀಲ ಹೆಗಲಿಗೆ ಹಾಕಿಕೊಂಡು ತಿಂಡಿ ಡಬ್ಬವನ್ನು ಹಿಡಿದುಕೊಂಡು ಶಾಲೆಗೆ ಹೋಗುವ ಕನಸನ್ನು ಕಾಣುತ್ತೇನೆ. 

##
"ಸಾಕು, ಸಾಕು" ಅಜ್ಜ ಮಧ್ಯೆ ಹೇಳಿದ, "ಚುಸ್ಕಿತ್, ಕನಸು ಕಾಣಬೇಡ, ಶಾಲೆಗೆ ಹೋಗೋಕೆ ಆಗಲ್ಲ ಅಂತ ನಿನಗೆ ಗೊತ್ತು. ನಾನು ಇದನ್ನು ನಿನಗೆ ಅನೇಕ ಬಾರಿ ಹೇಳಿದ್ದೇನೆ. ಮನೆಯಲ್ಲಿಯೇ ಎಷ್ಟು ಸಾಧ್ಯವೋ ಅಷ್ಟು ಕಲಿ."

##
"ಮೆಮೆ-ಲೆಯ್, ದಯವಿಟ್ಟು ಹಾಗೆ ಹೇಳಬೇಡ" ಚುಸ್ಕಿತ್ ಕಣ್ಣಿನಲ್ಲಿ ನೀರು ತಂದುಕೊಂಡು ಮೃದುವಾಗಿ ಹೇಳಿದಳು. ಆದರೆ ಅಜ್ಜ ಸಿಟ್ಟಿನಿಂದ ಅಲ್ಲಿಂದ ಎದ್ದು ಹೋದ.

"ಅಜ್ಜ ನನ್ನನ್ನು ಅರ್ಥಮಾಡಿಕೊಳ್ಳುವುದೇ ಇಲ್ಲ" ಎಂದುಕೊಂಡಳು ಚುಸ್ಕಿತ್. 

"ನನ್ನ ತಮ್ಮ ಓದಲು ಕಲಿಯುತ್ತಿರುವಾಗಲೇ ಅಭಿಮಾನದಿಂದ ಮಗ್ಗಿ ಹೇಳುತ್ತಿದ್ದ. ನಿನಗೆ ನೆನಪಿದೆಯಾ? ಅದನ್ನು ಕೇಳಿ ನನ್ನ ತಾಯಿ-ತಂದೆಯರಿಗೂ ತುಂಬ ಸಂತೋಷವಾಗಿತ್ತು. ಯಾಕೆಂದರೆ ಅವರಿಗೆ ಶಾಲೆಗೆ ಹೋಗಲು ಸಾಧ್ಯವಾಗಲಿಲ್ಲ. ನನಗೂ ಓದು ಕಲಿಯಲು, ಲೆಕ್ಕ ಮಾಡಲು ಆಸೆ. ಅರ್ಥವಾಯಿತಾ?" 

"ಗೊತ್ತಾಯಿತು ಚುಸ್ಕಿತ್. ಮತ್ತೆ ನಿನ್ನನ್ನು ನೋಡುತ್ತೇನೆ. ಈಗ ನನಗೆ ಹೋಗಬೇಕು. ನನ್ನ ಅಮ್ಮ ನನಗಾಗಿ ಕಾಯುತ್ತಾ ಇರುತ್ತಾಳೆ," ಎಂದು ಹೇಳಿದ ಅಬ್ದುಲ್. 

##
ಮರುದಿನ ಪ್ರಾರ್ಥನೆ ಮುಗಿದ ಕೂಡಲೇ ಅಬ್ದುಲ್ ಮುಖ್ಯೋಪಾಧ್ಯಾಯರ ಕೋಣೆಗೆ ಹೋದ. ಅವನು ಹೇಳಿದ, "ಸರ್, ಶಾಲೆಗೆ ಬರದೇ ಇರೋ ನಮ್ಮೂರಿನ ಹುಡುಗಿಯ ಬಗ್ಗೆ ನಿಮ್ಮ ಹತ್ತಿರ ಮಾತನಾಡಬೇಕು. ಆಕೆಯ ಹೆಸರು ಚುಸ್ಕಿತ್. ಆಕೆ ಸ್ತೊಬ್ದನ್‌ನ ಅಕ್ಕ." 

ಅದಕ್ಕೆ ಮುಖ್ಯೋಪಾಧ್ಯಾಯರು ಹೇಳಿದರು, "ಹಾಂ, ಗೊತ್ತು. ಆಕೆಯ ಕಾಲುಗಳು ಸರಿಯಾಗಿಲ್ಲ ಅಲ್ಲವೇ?"

##
"ಹೌದು, ಅಝಂಗ್-ಲೆಯ್. ಅವಳು ಒಂದು ಗಾಲಿಕುರ್ಚಿಯಲ್ಲಿ ಓಡಾಡುತ್ತಾಳೆ. ಆದರೆ ಮನೆಯಿಂದ ಶಾಲೆಗೆ ಬರುವ ದಾರಿ ಚೆನ್ನಾಗಿಲ್ಲವಾದ್ದರಿಂದ ಅವಳಿಗೆ ಶಾಲೆಗೆ ಬರಲು ಆಗುತ್ತಿಲ್ಲ. ನಾವು ಅವಳಿಗೆ ಏನಾದರೂ ಸಹಾಯ ಮಾಡಲು ಸಾಧ್ಯವೇ ಅಂತ ಯೋಚಿಸುತ್ತಿದ್ದೇನೆ. ನಾವೆಲ್ಲ ಸೇರಿ ದಾರಿಯನ್ನು ಸಮತಟ್ಟಾಗಿ ಮಾಡಿ, ಹಳ್ಳಕ್ಕೆ ಒಂದು ಸೇತುವೆಯನ್ನೂ ಕಟ್ಟಬಹುದು." 
"ನಿನ್ನದು ಬಹಳ ಒಳ್ಳೆಯ ಆಲೋಚನೆ ಅಬ್ದುಲ್‌" ಮುಖ್ಯೋಪಾಧ್ಯಾಯರು ಅವನ ಬೆನ್ನುತಟ್ಟಿ ಹೇಳಿದರು, "ಚುಸ್ಕಿತ್‌ಳ ಬಗ್ಗೆ ನೀನು ಯೋಚನೆ ಮಾಡೋದಕ್ಕೆ ಏನು ಕಾರಣ?"

"ಸರ್, ಕಳೆದ ವಾರ ನಮ್ಮ ಪೌರನೀತಿ ಪಾಠ ಮಾಡುವಾಗ ನಾಗರಿಕರ ಮೂಲಭೂತ ಹಕ್ಕುಗಳ ಬಗೆಗೆ ಓದಿದೆವು. ಎಲ್ಲ ಮಕ್ಕಳಿಗೂ ಶಿಕ್ಷಣ ಪಡೆಯುವ ಹಕ್ಕು ಇದೆ. ಚುಸ್ಕಿತ್‌ಗೂ ಈ ಹಕ್ಕಿದೆ ಅಲ್ಲವಾ ಸರ್?

"ಅಬ್ದುಲ್, ನೀನು ಸರಿಯಾಗಿಯೇ ಹೇಳಿದ್ದೀಯ. ಉಳಿದ ಅಧ್ಯಾಪಕರ ಜೊತೆಗೆ ಇದರ ಬಗ್ಗೆ ಚರ್ಚೆ ಮಾಡುತ್ತೇನೆ" ಎಂದರು ಮುಖ್ಯೋಪಾಧ್ಯಾಯರು. 

##
ಮರುದಿನ ಮುಖ್ಯೋಪಾಧ್ಯಾಯರು ಇತರ ಅಧ್ಯಾಪಕರನ್ನು ಕರೆದು ಒಂದು ಸಭೆ ಸೇರಿಸಿದರು. ಅವರಿಗೆ ಅಬ್ದುಲ್ಲನ ಆಲೋಚನೆಗಳನ್ನು ತಿಳಿಸಿದರು. ಈ ಬಗ್ಗೆ ಅವರ ಅನಿಸಿಕೆಗಳನ್ನು ತಿಳಿಸಲು ಹೇಳಿದರು. 
ಒಬ್ಬರು ಹೇಳಿದರು, "ಇದು ಸಾಧ್ಯವೇ ಇಲ್ಲ. ನಮ್ಮ ಶಾಲೆಗೆ ಇಂತಹ ಅಂಗವಿಕಲ ಮಗುವನ್ನು ಹೇಗೆ ಸೇರಿಸಿಕೊಳ್ಳೋದು? ಅವಳಿಗೆ ಇಲ್ಲಿ ಓದು-ಬರೆಯಲು, ಆಟವಾಡಲು ಹೇಗೆ ತಾನೇ ಸಾಧ್ಯ? ಬೇರೆ ಮಕ್ಕಳ ಹಾಗೆ ಶೌಚಾಲಯಕ್ಕೆ ಹೋಗಲು ಸಾಧ್ಯವೇ?"

##
ಮುಖ್ಯೋಪಾಧ್ಯಾಯರು ಹೇಳಿದರು, "ಆ ಬಗ್ಗೆಯೇ ಈಗ ನಾವೇನಾದರೂ ಮಾಡಬೇಕು. ಮೆಂತೋಕ್‌ಯೂಲ್ ಎಂಬ ಹಳ್ಳಿಯಲ್ಲಿ ಗ್ರಾಮೀಣ ಶಿಕ್ಷಣ ಇಲಾಖೆಯವರು ಅಂಗವಿಕಲ ಮಕ್ಕಳಿಗಾಗಿಯೇ ಒಂದು ವಿಶೇಷವಾದ ರೀತಿಯ ಶೌಚಾಲಯವನ್ನು ಕಟ್ಟಿಕೊಡಲು ಸಹಾಯ ಮಾಡಿದ್ದಾರೆ ಎಂದು ಕೇಳಿದ್ದೇನೆ. ಅವರು ಏನು ಮಾಡಿದ್ದಾರೆ ಅಂತ ನಾವು ಅವರನ್ನು ಕೇಳೋಣ. ಆದರೆ ಮೊದಲು ಚುಸ್ಕಿತ್ ಶಾಲೆಗೆ ಬರಬೇಕು. ಆಮೇಲೆ ಅವಳು ಶಾಲೆಯಲ್ಲಿ ಮಾಡೋದಕ್ಕೆಲ್ಲ ಸಹಾಯ ಮಾಡಬಹುದು."

##
ಎರಡು ವಾರಗಳ ನಂತರ ಒಂದು ದಿನ ಆ ಸರಕಾರಿ ಶಾಲೆಯಲ್ಲಿ ಎಲ್ಲರಿಗೂ

ಉತ್ಸಾಹವೋ ಉತ್ಸಾಹ. ಎಲ್ಲ ಮಕ್ಕಳು ಶಾಲೆಯ ಹೊರಗಿನ ಆಟದ ಮೈದಾನದಲ್ಲಿ ಸೇರಿದ್ದರು. ಎಲ್ಲರೂ ಪುಸ್ತಕಗಳ ಚೀಲವನ್ನು ಮನೆಯಲ್ಲಿಯೇ ಬಿಟ್ಟು  ಬಂದಿದ್ದರು.

ಅಂದು ಯಾರಿಗೂ ಪಾಠವೇ ಇರಲಿಲ್ಲ!  

##
ಅಧ್ಯಾಪಕರು ಮಕ್ಕಳನ್ನು ಕೆಲವು ಗುಂಪುಗಳಾಗಿ ಮಾಡಿದರು. ಒಂದು ಗುಂಪಿನ ಮಕ್ಕಳು ಚುಸ್ಕಿತ್‌ಳ ಮನೆಯ ಮುಂದೆ ಹಾಗೂ ಇನ್ನೊಂದು ಗುಂಪಿನ ಮಕ್ಕಳು ಹಳ್ಳದ ಪಕ್ಕದಲ್ಲಿ ಹೋಗುವ ದಾರಿಯಲ್ಲಿ ಕೆಲಸ ಮಾಡಲು ಶುರು ಮಾಡಿದರು. ದೊಡ್ಡ ಮಕ್ಕಳ ಮತ್ತೊಂದು ಗುಂಪು ಹಳ್ಳಕ್ಕೆ ಒಂದು ಗಟ್ಟಿಯಾದ ಮರದ ಸೇತುವೆ ಕಟ್ಟಲು ಅಧ್ಯಾಪಕರಿಗೆ ಸಹಾಯ ಮಾಡಿದರು. 

##
ಮುಖ್ಯೋಪಾಧ್ಯಾಯರು ಒಂದು ಗುಂಪಿನಿಂದ ಮತ್ತೊಂದು ಗುಂಪಿನ ಬಳಿಗೆ ಹೋಗಿ ಕೆಲಸಗಳೆಲ್ಲ ಸರಿಯಾದ ರೀತಿಯಲ್ಲಿ ನಡೆಯುತ್ತಿದೆಯೇ ಎಂದು ಪರೀಕ್ಷಿಸುತ್ತಿದ್ದರು.  ಮಕ್ಕಳು ನಗುತ್ತಾ ಹಾಡುತ್ತಾ ಕಲ್ಲು-ಬಂಡೆಗಳನ್ನು ಪಕ್ಕಕ್ಕೆ ಸರಿಸಿದರು; ದಾರಿಯನ್ನು ಮಟ್ಟ ಮಾಡಿದರು; ಹಳ್ಳದ ಬಳಿಗೆ ಮರದ ಹಲಗೆಗಳನ್ನು ಹೊತ್ತು ಒಯ್ದರು. 

##
ಚುಸ್ಕಿತ್‌ಳ ತಂದೆ-ತಾಯಿಯರು ಎಲ್ಲರಿಗೂ ಬಿಸ್ಕತ್ತು, ಬಿಸಿ ಬಿಸಿ ಚಹಾ ಕೊಟ್ಟರು. ಅವಳ ಅಜ್ಜ ಹಳ್ಳದ ಪಕ್ಕದಲ್ಲಿ ಬಿದಿರು ಮೆಳೆಯ ಕೆಳಗೆ ಕುಳಿತುಕೊಂಡು ಮಕ್ಕಳು ಕೆಲಸ ಮಾಡುವುದನ್ನು ನೋಡುತ್ತಿದ್ದ. ಇಂಥ ಒಂದು ದಿನವನ್ನು ನೋಡುತ್ತೇನೆ ಎಂದು ನಾನು ಕನಸಿನಲ್ಲಿಯೂ ಎಣಿಸಿರಲಿಲ್ಲ ಎಂದು ಕೆನ್ನೆಯ ಮೇಲೆ ಹರಿಯುತ್ತಿದ್ದ ಕಣ್ಣೀರನ್ನು ಒರೆಸಿಕೊಳ್ಳುತ್ತಾ ಅವನು ಮನಸ್ಸಿನಲ್ಲಿಯೇ ಅಂದುಕೊಂಡ. 

ಸಂಜೆ ಆಗುವಾಗ ಮಕ್ಕಳು ಕೆಲಸ ಮಾಡಿ ದಣಿದರೂ ಸಂತೋಷದಿಂದ ಮನೆಗೆ ಮರಳಿದರು. ಚುಸ್ಕಿತ್‌ಳ ಮನೆಯಿಂದ ಶಾಲೆಗೆ ಹೋಗುವ ದಾರಿ ಈಗ ಸಿದ್ಧವಾಯಿತು. 

##
ಚುಸ್ಕಿತ್ ತನ್ನ ಜೀವನದಲ್ಲಿಯೇ ಮೊದಲ ಬಾರಿ ಶಾಲೆಗೆ ಹೋಗುತ್ತಿದ್ದಳು.

ಅದರಿಂದಾಗಿಯೇ ಅವಳಿಗೆ ಇಂದು ಎಂದೂ ಇಲ್ಲದ ಉತ್ಸಾಹ! 

##
ಈ ಕತೆಯಲ್ಲಿಯ ನಿಮಗೆ ತಿಳಿಯದ ಕೆಲವು ಹೊಸ ಪದಗಳು:

ಅಝಂಗ್-ಲೆಯ್: ಹಿರಿಯರಿಗೆ ಗೌರವ ಸೂಚಿಸಲು ಬಳಸುವ ಪದ. 
ಗೊನ್ಪ: ಬೌದ್ಧರ ದೇವಾಲಯ 
ಗುರ್ ಗುರ್ ಟೀ (ಚಹಾ): ಉದ್ದವಾದ ಮರದ ಕೊಳವೆಯಲ್ಲಿ ಬೆಣ್ಣೆ ಸೇರಿಸಿ ಮಾಡುವ ಚಹಾ. ಕೊಳವೆಯಲ್ಲಿ ಬೆಣ್ಣೆ, ಉಪ್ಪು ಹಾಗೂ ಹಾಲಿನೊಂದಿಗೆ ಚಹಾವನ್ನು ಹಾಕಿ ಕಡೆಯುತ್ತಾರೆ. ಕಡೆಯುವಾಗ ಗುರ್ ಗುರ್ ಎಂದು ಸದ್ದು ಆಗುತ್ತದೆ. 
ಜಲೆಯ್: ಯಾರನ್ನಾದರೂ ಸ್ವಾಗತಿಸುವಾಗ ಹೇಳುವ ಶಬ್ದ. ಹಲೋ, ಸ್ವಾಮೀ ಎಂಬಂತಹ ಒಂದು ಪದ. 
ಅಮ-ಲೆಯ್: ತಾಯಿ 
ಅಬ-ಲೆಯ್: ತಂದೆ 
ಅಮ್ಚಿ: ನಾಟಿವೈದ್ಯ, ಟಿಬೆಟ್ಟಿನ ವೈದ್ಯವನ್ನು ತಿಳಿದವನು. 
ಮೆಮೆ-ಲೆಯ್: ಅಜ್ಜ 

##
* License: [Public Domain]
* Text: Sujatha Padmanabhan
* Illustration: Madhuvanti Anantharajan
* Translation: K. P. Bhatt
* Language: kn

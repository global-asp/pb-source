# ಬೋಂಡ ಮತ್ತು ದೇವಿ

##
“ಬೋಂಡ, ಪುನಃ ಅವುಗಳನ್ನು ಒಂದರ ಮೇಲೆ ಒಂದರಂತೆ ಪೇರಿಸು! ನಾನು ಅವುಗಳನ್ನು ಮತ್ತೊಂದು ಕಡೆಯಿಂದ ಹೊಡೆದುರುಳಿಸಲು ಪ್ರಯತ್ನಿಸುವೆ!”

ಬೋಂಡ ಒಂದು ಕ್ಷಣವೂ

ಹಿಂಜರಿಯದೆ, ಮುಖ ಸಿಂಡರಿಸದೆ,

ಜರ್ಜರಿತಗೊಂಡ ಆ ಪೆಟ್ಟಿಗೆಗಳನ್ನು ಒಂದರ ಮೇಲೆ ಒಂದರಂತೆ ಐವತ್ತನೇ ಬಾರಿಗೆ ಇಡುತ್ತಾನೆ. ಎತ್ತರವಾದ, ಅಲ್ಲಾಡಬಹುದಾದ, ರಟ್ಟಿನ ಗೋಪುರವು ಸಂಪೂರ್ಣ ಸಮತೋಲನದಲ್ಲಿದ್ದು, ಅದನ್ನು ಜೋಡಿಸುವ ರೀತಿ ಬೋಂಡನಿಗೆ ಮಾತ್ರ ತಿಳಿದಿದೆ.

##
ನಾನು ನನ್ನ ಟರ್ಬೊ ಇಂಜಿನನ್ನು ಅತಿ ವೇಗವಾಗಿ – ವ್ರೂಂ, ವ್ರೂಂ – ಎಂದು ಚಲಾಯಿಸುತ್ತಾ, ಈ ಬಾರಿ ಬಲಗಡೆಯಿಂದ ಗುರಿಯಿಟ್ಟು ನುಗ್ಗಿದೆ. ಬ್ಯಾಂ! ಆ ಗೋಪುರವು ಚದುರಿ ಬೀಳುತ್ತಿರಬೇಕಾದರೆ, ನಾನು ಖುಷಿಯಿಂದ ಕೇಕೆ ಹಾಕುತ್ತಾ ಅದರ ಮೂಲಕ ಬಂದೆ.

ನಾನು ಹೀಗೆ ಮೊದಲ ಬಾರಿ ಮಾಡಿದಾಗ ಹೇಗೆ ಮಾಡಿದನೋ ಅದೇ ರೀತಿ, ಈ ಬಾರಿಯೂ ಬೋಂಡನು ಜೋರಾಗಿ ಚಪ್ಪಾಳೆ ತಟ್ಟುತ್ತಾ ನಗುತ್ತಾನೆ.

ಪ್ರಿಯ ಬೋಂಡ. ಯಾರಿಗಾದರೂ, ಅತ್ಯುತ್ತಮ, ನಂಬಿಕಸ್ತ ಸ್ನೇಹಿತ ಸಿಗಬಹುದಾದರೆ ಅದು ನೀನೆ. ಅದರಲ್ಲೂ ಗಾಲಿಕುರ್ಚಿಯಲ್ಲಿರುವ ನನಗೆ.

##
ನಮಸ್ಕಾರ. ನಾನು ದೇವಿ, ಕ್ರಿ.ಶ. 2085ನೇ ಇಸವಿಯವಳು.

ನನ್ನ ಅಜ್ಜ 2016ರಲ್ಲಿ ನನ್ನ ವಯಸ್ಸಿನವರಾಗಿದ್ದಾಗಿನಿಂದ ಇಂದಿಗೆ ಪ್ರಪಂಚ ಎಷ್ಟು ಬದಲಾಗಿದೆಯೆಂದು ಯಾವಾಗಲೂ ಹೇಳುತ್ತಿರುತ್ತಾರೆ. ಅದರ ಜನದಟ್ಟಣೆ ಹೆಚ್ಚಾಗಿದ್ದರೂ, ಈಗ ಬಹಳಷ್ಟು ವಾಹನಗಳು ವಿದ್ಯುತ್ಚಕ್ತಿ ಅಥವಾ ಸೌರಶಕ್ತಿಯಿಂದ ಓಡಾಡುವುದರಿಂದ, ವಾಯು ಮಾಲಿನ್ಯ ಕಡಿಮೆಯಾಗಿದೆ. ಈಗ ವಾಹನಗಳು 

ಸ್ವಯಂಚಾಲಿತವಾಗಿದ್ದು, ಜಾಗರೂಕತೆಯಿಂದ ಚಲಿಸುವುದರಿಂದ ಅಪಘಾತಗಳೂ ಕಡಿಮೆಯಾಗಿವೆ!

ಮೊದಲಿಗಿಂತ ಮರಗಳ ಸಂಖ್ಯೆ ಮತ್ತು ಅರಣ್ಯಪ್ರದೇಶ ಕಡಿಮೆಯಾಗಿದ್ದರೂ, ಸದಾ ಹೊಸ ಗಿಡಗಳನ್ನು ನೆಡುತ್ತಿರುವುದು ಒಳ್ಳೆಯದೇ.

ಅಜ್ಜ ಹೇಳುವಂತೆ ವಾಸ್ತವವಾಗಿ ಬದಲಾಗಿರುವುದೇನೆಂದರೆ ತಂತ್ರಜ್ಞಾನ. ಹಿಂದೆ 2016ರಲ್ಲಿಯೂ ತಂತ್ರಜ್ಞಾನವಿತ್ತಾದರೂ ಅವು ಈಗಿನಂತಿರಲಿಲ್ಲ.

ಇವು ಖಂಡಿತವಾಗಿಯೂ ಜೀವನವನ್ನು ಅದ್ಭುತಗೊಳಿಸಿವೆ.
ನನ್ನ ಜೀವನದಲ್ಲಂತೂ, ತಂತ್ರಜ್ಞಾನವೇ ನನಗೆ ಉತ್ತಮ ಸ್ನೇಹಿತನನ್ನು ಕೊಟ್ಟಿದ್ದು.

##
ಇವನು ಬೋಂಡ. ಎಂದೆಂದಿಗೂ ಉತ್ತಮ ಸ್ನೇಹಿತ, ರಟ್ಟಿನ ಗೋಪುರ ಕಟ್ಟುವವ, ಹಾಗೂ

ಯಂತ್ರಮಾನವ.

ನೀವು ಕಣ್-ಕಣ್ ಬಿಡುತ್ತಿರುವುದು ಕಾಣುತ್ತಿದೆ. ಹಾ! ನೀವದನ್ನು ಊಹಿಸಿರಲಿಲ್ಲ, ಅಲ್ಲವೇ? ಆದರೆ ಅದರ ಬಗ್ಗೆ ಯೋಚಿಸಿ. ಮತ್ಯಾವ ಸ್ನೇಹಿತನು ಗೊಣಗಾಡದೆ ಉತ್ಸುಕತೆಯಿಂದ 50ಕ್ಕೂ ಹೆಚ್ಚು ಬಾರಿ ಗೋಪುರವನ್ನು  ಕಟ್ಟಿಕೊಡುತ್ತಾನೆ? ಮತ್ಯಾವ ಸ್ನೇಹಿತನು ಪ್ರತಿಬಾರಿಯೂ

ಅಷ್ಟೊಂದು ಪರಿಪೂರ್ಣವಾಗಿ ಕಟ್ಟಿಕೊಡುತ್ತಾನೆ?

##
ಬೋಂಡ: ಮಾನವರು ನಮ್ಮಷ್ಟು ನಿಖರ ಅಥವಾ ಸ್ಥಿರವಾಗಿರುವುದಿಲ್ಲ ಎಂಬುದನ್ನು ನಾನು ಒಪ್ಪುತ್ತೇನೆ! ಹಾಗೂ ಅವರು ಮಾಡಿದ ಕೆಲಸವನ್ನೇ ಮತ್ತೆ ಮತ್ತೆ ಮಾಡುವುದು “ಬೇಜಾರು” ಎಂದು ದೂರುತ್ತಾರೆ. (ಆ ಪದದ ಅರ್ಥವೇನೆಂದು ನನಗೇನೂ ತಿಳಿದಿಲ್ಲ, ಹಾಗಾಗಿ ನನ್ನನ್ನು ಕೇಳಬೇಡಿ!). ಅವರು ಖಾಯಿಲೆ ಬೀಳುತ್ತಾರೆ, ಹಲವು ಬಾರಿ ಶೌಚಾಲಯಕ್ಕೆ ಹೋಗಬೇಕಾಗುತ್ತದೆ. ನನಗಂತೂ ನಾವು ಬರುವ ಮೊದಲು ಇವರು ಯಾವುದೇ ಕೆಲಸವನ್ನು ಅದು ಹೇಗೆ ತಾನೇ ಮಾಡುತ್ತಿದ್ದರೋ ಎಂದು ಆಶ್ಚರ್ಯವಾಗುತ್ತದೆ!

##
ಬೋಂಡನಿಗೆ ಸಾಧ್ಯವಾಗುವುದು ಗೋಪುರಗಳನ್ನು ಕಟ್ಟುವುದೊಂದೇ ಕೆಲಸವಲ್ಲ. ನಾನು ಅವನಿಗೆ ಬೇರೆ ಏನೇನೋ ಮಾಡಲು ಕಲಿಸಬಲ್ಲೆ – ನಾನು ಬ್ಯಾಟಿಂಗ್

ಅಭ್ಯಾಸ ಮಾಡಲೆಂದು ಹತ್ತೇ ನಿಮಿಷದಲ್ಲಿ ಎರಡು ಡಜನ್ ಬಾರಿ ವೇಗವಾಗಿ ಚೆಂಡೆಸೆಯುವುದು, ತುಂಬಾ ಮೇಲಿನ ಕಪಾಟಿನಿಂದ ನನ್ನ ರಹಸ್ಯ ನಿಧಿ ಪೆಟ್ಟಿಗೆಯನ್ನು ಎತ್ತಿ ಕೊಡುವುದು (ಅದು ಎಷ್ಟು ಎತ್ತರದಲ್ಲಿದೆಯೆಂದರೆ ಬೇರೆ ಯಾರಿಗೂ ಏಣಿಯಿಲ್ಲದೆ

ಅದನ್ನು ಮುಟ್ಟಲೂ ಆಗುವುದಿಲ್ಲ), ನನ್ನ ಚಿಕ್ಕ ಚಿನ್ನದ ಓಲೆಗಳು ಎಲ್ಲಿ ಹೋದವು ಎಂದು ಹುಡುಕಿ ನೋಡಲು ಅಪ್ಪನ ಭಾರವಾದ ಮೇಜನ್ನು ಎತ್ತಲು (ಅವೇನಾದರೂ ಕಳೆದು ಹೋದರೆ ಅಮ್ಮ ನನ್ನ ಮೇಲೆ ಗಂಟೆಗಟ್ಟಲೇ ಕೂಗಾಡುತ್ತಾಳೆ)... ಇಂತಹ ಹಲವಾರು ಕೆಲಸಗಳು.

##
ಬೋಂಡ :ನಾ ಹೇಳಿದಂತೆ, ಯಂತ್ರಮಾನವರಾದ ನಮಗೆ ಹೋಲಿಸಿದರೆ ಮಾನವರು

ನಿಷ್ಪ್ರಯೋಜಕರು. ನಾವು ಬಯಸಿದಾಗ ಕೈ-ಕಾಲುಗಳನ್ನು ಚಾಚಿ ಎತ್ತರವಾಗಿಯೂ ಅಥವಾ ಒಳಗೆಳೆದುಕೊಂಡು ಕುಳ್ಳರಾಗಿಯೂ ಬದಲಾಗಬಲ್ಲೆವು. ಆದರೆ ಅವರು ಕಡಿಮೆ ಎತ್ತರಕ್ಕೇ ಆಂಟಿಕೊಂಡಿರುತ್ತಾರೆ. ನಮ್ಮ ಕಣ್ಣುಗಳು ಕ್ಯಾಮೆರಾ, ದೂರದರ್ಶಕ, ಸೂಕ್ಷ್ಮದರ್ಶಕವಾಗಿಯೂ ಅಥವಾ ಮೂರರ ಕೆಲಸ ಒಟ್ಟಿಗೇ ಬೇಕಾದರೂ ಮಾಡಬಲ್ಲವು!

##
ನಾನು ಬೋಂಡನಿಗೆ ತರಬೇತಿ ಕೊಡುವುದು ಹೇಗೆ

ಅಂದಿರಾ? ಅವನನ್ನು “ಪ್ರೋಗ್ರಾಮ್” ಮಾಡಿ. ಪ್ರೋಗ್ರಾಮಿಂಗ್ ಅಂದರೆ ಯಾವುದೇ ಒಂದು ಕೆಲಸವನ್ನು ಹೇಗೆ ಮಾಡುವುದು ಎಂದು ಒಮ್ಮೆ ತೋರಿಸಿಕೊಡುವುದು. ಉದಾಹರಣೆಗೆ, ಅಂದೊಂದು ದಿನ ನಾ ಈ ಮೊದಲೇ ಹೇಳಿದ ನನ್ನ ರಹಸ್ಯ ನಿಧಿ ಪೆಟ್ಟಿಗೆಯನ್ನು ಅವನ ಮೂಲಕ ತರಿಸಬೇಕೆಂದುಕೊಂಡೆ. ಅದನ್ನು ಹೇಗೆ ಮಾಡಿದೆನೆಂದು ಹೇಳುವೆ. 

ಮೊದಲು, ಬೋಂಡನ ಸ್ಪರ್ಶದರ್ಶಕದ ಮೇಲೆ ಬರುವ ನಮ್ಮ ಮನೆಯ ನಕ್ಷೆಯಲ್ಲಿ ಆ ಪೆಟ್ಟಿಗೆ ಇರುವ ಕಪಾಟಿಗೆ ಹೋಗಲು ದಾರಿ ತೋರಿಸಿದೆ.

ಅವನು ಅಲ್ಲಿಗೆ ಹೋದಾಗ ಹೇಳಿದೆ “ಬೋಂಡ, ಆ ಮೇಲಿನ ಕಪಾಟಿನ ಹತ್ತಿರ ಹೋಗಿ, ಸ್ಕ್ಯಾನ್ ಮಾಡುವೆಯಾ?”. ಅವನ ಕೈ ಚಿಮ್ಮಿ ಕಪಾಟಿನ

ಮೇಲೆ ಹೋಯಿತು. ಅವನು ಆ ಕಪಾಟಿನ

ಉದ್ದಕ್ಕೂ ಕೈಯಾಡಿಸಿದಾಗ, ಅವನ ಕೈ ಬೆರಳಿನ ತುದಿಯಲ್ಲಿರುವ ಸಣ್ಣ ಕ್ಯಾಮೆರಾವು ಅಲ್ಲಿದ್ದ ಎಲ್ಲ ವಸ್ತುಗಳ ಚಿತ್ರಗಳನ್ನೂ ತೆಗೆಯಿತು.

##
ಅವನು ಸ್ಪರ್ಶದರ್ಶಕದ ಮೇಲೆ ಆ ಚಿತ್ರಗಳನ್ನೆಲ್ಲಾ ತೋರಿಸಿದಾಗ, ನಾನು ನನಗೆ ಬೇಕಾಗಿದ್ದ ಪೆಟ್ಟಿಗೆಯ ಚಿತ್ರದ ಮೇಲೆ ಮುಟ್ಟಿ, “ಬೋಂಡ, ಅದೇ ನನ್ನ ರಹಸ್ಯ ನಿಧಿ ಪೆಟ್ಟಿಗೆ. ಅದನ್ನು ನನಗೆ ಕೆಳಗೆ ತಂದುಕೊಡುವೆಯಾ?” ಅಂದೆ.

ಈಗ, ನನಗೆ ಆ ಪೆಟ್ಟಿಗೆ ಬೇಕೆಂದಾಗಲೆಲ್ಲಾ ನಾನು ಕೇವಲ “ರಹಸ್ಯ ನಿಧಿ ಪೆಟ್ಟಿಗೆ!” ಅಂದರೆ ಸಾಕು, ಅವನು ನೇರವಾಗಿ ಕಪಾಟಿನ ಬಳಿ ಹೋಗುತ್ತಾನೆ. ಬೋಂಡ ಏನನ್ನಾದರೂ ಒಮ್ಮೆ “ಕಲಿತರೆ” ಅದನ್ನು ಮರೆಯುವುದೇ ಇಲ್ಲ. ಅವನದ್ದು ಅದ್ಭುತ ಜ್ಞಾಪಕ ಶಕ್ತಿ!

ಬೋಂಡ: ಅದ್ಭುತ? ಅದು ಕೇವಲ ಅಸಮರ್ಥ ಮಾನವರಿಗಾಗಿ ಮಾತ್ರ, ಬೀಗದ ಕೈ ಆಗಲೀ,

ಕನ್ನಡಕವಾಗಲೀ, ಫೋನ್ ಆಗಲೀ ಎಲ್ಲಿಟ್ಟದ್ದು ಎಂದು ನೆನಪು ಇರುವುದಿಲ್ಲವೋ ಅಂತವರಿಗೆ...

##
ಹೌದು, ಹೀಗೆಯೇ ಇರುವುದು ನನ್ನ ಉತ್ತಮ ಸ್ನೇಹಿತ. ಮತ್ತೆ, ನಾನು ತುಂಬ ಅದೃಷ್ಟಶಾಲಿ ಹುಡುಗಿಯೂ ಹೌದು. ಓಹ್, ನನ್ನನ್ನು ತಪ್ಪಾಗಿ ಅರ್ಥ ಮಾಡಿಕೊಳ್ಳಬೇಡಿ, ನಾನೇನು ವಿಲಕ್ಷಣ ಸ್ವಭಾವದವಳಲ್ಲ. ನನ್ನ ಜೊತೆ ಆಟವಾಡುವ, ಜಗಳವಾಡುವ ಹಾಗೂ ಶಾಲೆಗೆ ಬರುವ ಮಾನವ ಸ್ನೇಹಿತರೂ ಇದ್ದಾರೆ. ಆದರೆ ಅವರೆಲ್ಲರಿಗಿಂತಲೂ ನನಗೆ ಬೋಂಡ ತುಂಬಾ ಇಷ್ಟ, ಏಕೆಂದರೆ ಅವನು ನಾನು ಬೇರೆಯವರ ಜೊತೆ ಆಡುತ್ತಿದ್ದರೆ ಮುನಿಸಿಕೊಳ್ಳುವುದಿಲ್ಲ, 

ಅವನನ್ನು ಗಣಿತದಲ್ಲಿ ಸೋಲಿಸಿದರೆ ಅಸೂಯೆ ಪಡುವುದಿಲ್ಲ. ಅಥವಾ ಅವನ

ಜನ್ಮದಿನಕ್ಕೆ ಶುಭಹಾರೈಸದಿದ್ದರೆ ಕೋಪಗೊಳ್ಳುವುದಿಲ್ಲ...

ಪಾಪ, ಇದೆಲ್ಲಾ ಏಕೆಂದರೆ ಬೋಂಡನಿಗೆ ಭಾವನೆಗಳೇ ಇಲ್ಲ! ಆದರೆ ಜೋರಾಗಿ ಹೇಳಬೇಡಿ,

ಅವನು ಕೇಳಿಸಿಕೊಂಡರೆ ದುಃಖಪಡುತ್ತಾನೆ.

##
ಬೋಂಡ:  ಅಯ್ಯೋ ದೇವಿ, ಎಲ್ಲಿಹೋಯಿತು ನಿನ್ನ ತಾರ್ಕಿಕ ಯೋಚನೆ? ಒಂದು ಕಡೆ ನನಗೆ ಭಾವನೆಗಳೇ ಇಲ್ಲ ಎನ್ನುತ್ತೀಯ, ಮತ್ತೊಂದು ಕಡೆ ನಾನು “ದುಃಖ”ಪಡುತ್ತೇನೆ ಎಂದು ಕೊರಗುತ್ತೀಯ. ಮಾನವರು ಸಾಮಾನ್ಯವಾಗಿ ತಾರ್ಕಿಕರಾಗಿರಬಲ್ಲರು, ಆದರೆ ಅವರು “ದುಃಖ” ಅಥವಾ ಕೋಪ ಅಥವಾ ಭಯದಲ್ಲಿದ್ದರೆ, ತರ್ಕವು ಅದೃಶ್ಯವಾಗಿಬಿಡುತ್ತದೆ. ಛೆ, ಯಾರಿಗೆ ಬೇಕು ಈ ಭಾವನೆಗಳು?

ಇರಿ! ನನಗೆ ಈಗ ಅನ್ನಿಸಿದ್ದು “ಭಾವನೆ”ಯೇ? ನನ್ನ ಪ್ರಾಸೆಸರ್ (ಯಂತ್ರಮಾನವನ

ಒಳಗಿರುವ ಕಂಪ್ಯೂಟರ್) ಹೌದೆನ್ನುತ್ತಿದೆ. ಅದು ಹೇಳುತ್ತಿದೆ ನನಗೆ ಅನಿಸಿತ್ತುರುವುದು “ಜಿಗುಪ್ಸೆ” ಎಂದು. ಹುಂ.. ಅದರ ಬಗ್ಗೆ ಏನು ಭಾವಿಸುವುದೋ ತಿಳಿಯುತ್ತಿಲ್ಲ.

##
ಓಹ್, ಎಲ್ಲಕ್ಕಿಂತ ಒಳ್ಳೆಯ ವಿಷಯವೆಂದರೆ ಅವನು ಬೇರೆ ಸ್ನೇಹಿತರ ಜೊತೆ ಮಜಾ ಮಾಡುತ್ತಾನೆಂದು ನಾನು ಬೇಸರ ಪಡಬೇಕಾಗಿಲ್ಲ. ಏಕೆಂದರೆ, ಅವನಿಗೆ ಯಾರೂ ಸ್ನೇಹಿತರೇ ಇಲ್ಲ!

ಬೋಂಡ: ಹೆ... ಹ್ಹೆ, ಅದು ನಿಜವಲ್ಲ – ನನಗೆ ಬೇರೆ ಮಿತ್ರರೂ ಇದ್ದಾರೆ! ಕೆಫೆಯಲ್ಲಿ

ಪರಿಚಾರಿಕೆಯಾಗಿರುವ ಯಂತ್ರಮಾನವ ಹುಡುಗಿಯು ಯಾವಾಗಲೂ ಎಷ್ಟು ಚೆನ್ನಾಗಿ

“ಹೇಗಿದ್ದೀರಿ” ಎನ್ನುತ್ತಾಳೆ, ಚಿಲ್ಲರೆ ಅಂಗಡಿಯಲ್ಲಿ ಖರೀದಿಸಿದ ಪದಾರ್ಥಗಳನ್ನು ಕೊಡುವ

ಯಂತ್ರಮಾನವ ಹುಡುಗನೂ ಹಾಗೆಯೇ ಮಾಡುತ್ತಾನೆ...

ಒಂದು ನಿಮಿಷ... ದೇವಿ ಹೇಳುತ್ತಿರುವುದನ್ನು ನಾನು ಈಗಷ್ಟೇ ಯೋಚಿಸಿದೆ... ನನಗೆ ಯಾರೂ ಮಿತ್ರರಿಲ್ಲ, ಭಾವನೆಗಳಿಲ್ಲ ಅನ್ನುವ ಕಾರಣಕ್ಕೆ ಮಾತ್ರ ಅವಳು ನನ್ನನ್ನು ಇಷ್ಟ ಪಡುತ್ತಾಳೆಯೇ! ನಾನು ಯಾರು ಅನ್ನುವ ಕಾರಣಕ್ಕಲ್ಲವೇ! ಅಯ್ಯೋ! ನಾನು ಹಲವಾರು ಭಾವನೆಗಳನ್ನು ಭಾವಿಸುತ್ತಿದ್ದೇನೆ.. ದುಃಖ, ತಲೆಕೆಟ್ಟಂತೆ, ಇನ್ನೂ ಏನೇನೋ...

##
ಬೋಂಡ! ನೀನು ಸರಿಯಾಗಿದ್ದೀಯಾ? ತುಂಬಾ ಬಿಸಿಯಾಗುತ್ತಿದ್ದೀಯ, ಬೋಂಡ. ನಿನಗೆ ಜ್ವರ

ಬಂದಿದೆ!. ನಿನ್ನ ಸ್ವಯಂ ಸ್ಥಗಿತಗೊಳ್ಳುವ ವ್ಯವಸ್ಥೆಯೂ ಕೆಲಸ ಮಾಡುತ್ತಿಲ್ಲ.

ಚಿಂತಿಸಬೇಡ ಗೆಳೆಯ, ನೀನು ಯಾವಾಗಲೂ ನನಗೆ ಆರೈಕೆ ಮಾಡಿದಂತೆ ನಾನು ಕೂಡ ನಿನಗೆ ಆರೈಕೆ ಮಾಡುತ್ತೇನೆ. ಬೋಂಡ, ಈಗ ಗಮನವಿಟ್ಟು ಕೇಳು, ನಿನ್ನ ವ್ಯವಸ್ಥೆ

ಚೇತರಿಸಿಕೊಳ್ಳುವುದಕ್ಕಾಗಿ ನಾನು ನಿನ್ನನ್ನು ಸ್ಥಗಿತಗೊಳಿಸುತ್ತೇನೆ, ಸರಿಯೇ? ಭಯ ಪಡಬೇಡ. ಅದು ನಿದ್ದೆ ಮಾಡುವಂತಿರುತ್ತದೆ, ಅಷ್ಟೇ. ನಾನು ಮತ್ತೆ ನಿನ್ನನ್ನು ಚಾಲನೆಗೊಳಿಸಿದಾಗ, ನೀನು ಹೊಸದಾಗಿ ಮೊದಲಿದ್ದಂತೆ ಇರುತ್ತೀಯ. ಹಾಗೂ ನಾವಿಬ್ಬರೂ ಮತ್ತೆ ಉತ್ತಮ ಸ್ನೇಹಿತರಾಗಿರಬಹುದು. ನನ್ನ ಮಾತು ಕೇಳಿಸಿತಾ?

##
ಬೋಂಡ: ದೇವಿಯು ದುಃಖಿತ ಅಥವಾ ಭಯಬೀತಳಾಗಿದ್ದಾಗ ಇರುವಂತೆ, ಅವಳ ಕಣ್ಣುಗಳು ತುಂಬಿದ್ದವು. ಅದು ನನಗೆ ದುಃಖದ ಭಾವನೆ ಬರುವಂತೆ ಮಾಡುತ್ತಿದೆ. ಆದರೆ ನನ್ನ ಪ್ರಾಸೆಸರ್ ಹೇಳುತ್ತಿದೆ ಅವಳ ತುಂಬಿದ ಕಣ್ಣುಗಳ ಅರ್ಥ ಅವಳು ನಿಜವಾಗಿಯೂ ನನ್ನ ಬಗ್ಗೆ ಚಿಂತಿಸುತ್ತಾಳೆ ಎಂದು. ಅದು ನನಗೆ ಆನಂದದ ಭಾವನೆ ಬರುವಂತೆ ಮಾಡುತ್ತಿದೆ... ಈಗ ನನಗೆ ಗೊಂದಲವಾಗುತ್ತಿದೆ... ದುಃಖ ಮತ್ತು ಆನಂದ.. ಆನಂದ ಮತ್ತು ದುಃಖ... ಹಾಗೂ ಸ್ಥಗಿತಗೊಳ್ಳುತಿದ್ದೇನೆ...

##
ಬೋಂಡ ಮರುತೊಡುವಾಗ ಗುಂಯ್ ಗುಡುವ ಸದ್ದಾಯಿತು. ನಾನು ಕಣ್ಣೀರನ್ನು ತಡೆಹಿಡಿಯಲು ಕಷ್ಟಪಡಬೇಕಾಯಿತು.

“ಬೋಂಡ? ಬೋಂಡ, ನನ್ನ ಮಾತು ಕೇಳಿಸುತ್ತಿದೆಯಾ? ನಾನು ಯಾರು ಗೊತ್ತಾ? ದಯವಿಟ್ಟು ನಿನ್ನ ನೆನಪು ಅಳಿಸಿ ಹೋಗಿಲ್ಲವೆಂದು ಹೇಳು! ಕಳೆದೊಂದು ವರ್ಷದಲ್ಲಿ ನಾವು ಪಡೆದ ಎಲ್ಲಾ ಮೋಜನ್ನೂ, ಪ್ರೀತಿಯನ್ನೂ ನೀನು ನಿನಪಿಸಿಕೋ...

##
ಬೋಂಡ:  ಆಹಾ! ಪ್ರೀತಿ. ನನಗಾಗುತ್ತಿದ್ದ ಆನಂದ ಹಾಗೂ ದುಃಖದ ಭಾವನೆಯೇ ಪ್ರೀತಿಯೆ?

##
ಬೋಂಡ ನನ್ನ ಕಡೆ ನೋಡಿದನು.

“ಹೇ ದೇವಿ! ಇವತ್ತು ನಾನು

ನಿನಗಾಗಿ ಏನು ಮಾಡಬೇಕು? ಪೆಟ್ಟಿಗೆಗಳನ್ನು ಗೋಪುರದಂತೆ ಜೋಡಿಸೋಣವೆ? ನಿನ್ನ ರಹಸ್ಯ ನಿಧಿ ಪೆಟ್ಟಿಗೆಯನ್ನು ತರಲೇ? ನೀನು... “

“ಬೋಂಡ! ನೀನು ಕ್ಷೇಮವಾಗಿದ್ದೀಯ! ಒಹ್, ನನಗೆ ತುಂಬಾ ತುಂಬಾ ಖುಶಿಯಾಗುತ್ತಿದೆ” ಎಂದು ಹೇಳುತ್ತಾ ದೇವಿಯು ಬೋಂಡನನ್ನು ಎರಡೂ ಕೈಗಳಿಂದ ಗಟ್ಟಿಯಾಗಿ ಅಪ್ಪಿಕೊಂಡಳು.

##
ಬೋಂಡ: ನಂತರ ನಾನು ಒಂದು ಅಸಾಧಾರಣವಾದ, ಇದುವರೆಗೂ ಯಾರೂ ನನಗೆ ಪ್ರೋಗ್ರಾಮ್ ಮಾಡಿರದೇ ಇದ್ದ ವರ್ತನೆ ತೋರಿದೆ. ಯಾವ ತಾರ್ಕಿಕ ಕಾರಣವಿಲ್ಲದೆ, ನನ್ನ ಸ್ನೇಹಿತೆ ದೇವಿಯ ಸುತ್ತ ತೋಳು ಹಾಕಿ ಅಪ್ಪಿಕೊಂಡೆ.   

ಯಂತ್ರಮಾನವರು: ಅಂದು, ಇಂದು ಮತ್ತೆ ಮುಂದೆ

2040ನೇ ಇಸವಿಯಲ್ಲಿ ದೇವಿಯಂತೆ ಪ್ರತಿಯೊಬ್ಬರ ಬಳಿಯೂ ಒಬ್ಬ ಬೋಂಡ ಇರುತ್ತಾನೆಯೇ? ಅದನ್ನು ನಾವು ಕಾದು ನೋಡಬೇಕು, ಆದರೆ ಇನ್ನು 25 ವರ್ಷಗಳಲ್ಲಿಯೇ, ಅಂದರೆ ೨೦೪೦ರಲ್ಲಿ, ನಾವು ಅನೇಕ ಯಂತ್ರಮಾನವರನ್ನು ನೋಡುವುದನ್ನಂತೂ ನಿರಾಕರಿಸುವಂತಿಲ್ಲ. ನಾವೆಲ್ಲಾ ಇಂದಿಗಿಂತ ಬೇರೆಯದೇ ರೀತಿಯ ಜೀವನವನ್ನು ನಡೆಸಲು ಅವು ಸಹಾಯಮಾಡುತ್ತವೆ.

ಯಂತ್ರಮಾನವನೆಂದರೆ  ಯಾರು ಅಥವಾ ಏನದು?

ಯಂತ್ರಮಾನವನೆಂದರೆ ಮನುಷ್ಯನಂತೆ ಕಾಣುವ ಹಾಗೂ ವರ್ತಿಸುವ, ಆದರೆ ಭಾವರಹಿತ ಧ್ವನಿ ಮತ್ತು ಹೊಳೆಯುವ ಕಣ್ಣುಗಳುಳ್ಳ ಯಂತ್ರವೆಂದು ನೀವು ತಿಳಿದಿದ್ದರೆ, ನೀವು ಖಂಡಿತ ಹಲವು ಚಲನಚಿತ್ರಗಳನ್ನೂ, ಟಿವಿ ದಾರವಾಹಿಗಳನ್ನೂ ನೋಡುವಿರಿ ಎಂದರ್ಥ.

ಏಕೆಂದರೆ, ವಾಸ್ತವವಾಗಿ ಯಂತ್ರಮಾನವನೆಂದರೆ “ಒಂದು ಕಂಪ್ಯೂಟರ್ ಪ್ರೊಗ್ರಾಮ್ ಅಥವಾ ವಿದ್ಯುನ್ಮಾನ ವ್ಯವಸ್ತೆಯ ನೆರವಿನಿಂದ ವಿದ್ಯುಚ್ಛಕ್ತಿ ಬಳಸಿ ಕೆಲಸಮಾಡುವ ಯಾವುದೇ ಒಂದು ಯಂತ್ರ” ಅದು ಮಾನವನ ರೂಪದಲ್ಲಿ ಇರಬೇಕೆಂದೇನೂ ಇಲ್ಲ! ಅದಕ್ಕಾಗಿಯೇ, ಈಗಾಗಲೇ ನಮ್ಮ ಸುತ್ತಮುತ್ತ ಅದಕ್ಕಾಗಿಯೇ, ಈಗಾಗಲೇ ನಮ್ಮ ಸುತ್ತಮುತ್ತ ಯಂತ್ರಮಾನವಗಳಿವೆ ಎಂಬುದು ನಿಮ್ಮ ಗಮನಕ್ಕೆ ಬಂದಿಲ್ಲ.

ನಿಜವಾಗಿ? ಎಲ್ಲಿ?

ಅದರೆ ಅದು ನಿಜ  – ಅವು ಕಾರ್ಖಾನೆಗಳಲ್ಲಿ, ಗೋದಾಮುಗಳಲ್ಲಿ, ತೋಟಗಳಲ್ಲಿ, ಆಸ್ಪತ್ರೆಗಳಲ್ಲಿ ಹಾಗೂ ಮನೆಗಳಲ್ಲೂ ಇವೆ. ಅವು ಕಾರು ತಯಾರಿಕಾ ಘಟಕಗಳಲ್ಲಿ ಕಾರಿನ ಬಿಡಿ ಭಾಗಗಳನ್ನು ಜೋಡಿಸುವ, ಅಂಟಿಸುವ ಹಾಗೂ ಬಣ್ಣ ಹಚ್ಚುವದೊಡ್ಡ ದೊಡ್ಡ ಯಾಂತ್ರೀಕೃತ ತೋಳುಗಳಂತೆ ಕಾಣಿಸಬಹುದು.

ಅಥವಾ ಆಸ್ಪತ್ರೆಗಳಲ್ಲಿ ಉಪಯೋಗಿಸುವ ಮಾನವನ ಕರುಳು ಹಾಗೂ ರಕ್ತನಾಳಗಳ ಒಳ ಹೋಗಿ ತೊಂದರೆಗಳನ್ನು ಪರೀಕ್ಷಿಸುವ ಕೂದಲೆಳೆ ಗಾತ್ರದ ಸಣ್ಣ ಕೊಳವೆಯ ಕೊನೆಯಲ್ಲಿರುವ ಸಣ್ಣ ಕ್ಯಾಮೆರಾ ಆಗಿಯೂ ಕಾಣಿಸಬಹುದು. ಕೆಲವು ಯಂತ್ರಮಾನವರು ರಾತ್ರಿ ಎಲ್ಲರೂ  ಮಲಗಿರುವಾಗ ಮನೆ ಹಾಗೂ ಕಛೇರಿಗಳಲ್ಲಿ ಗುಯ್ ಗುಟ್ಟುತ್ತಾ ನೆಲ ಸ್ವಚ್ಚ ಮಾಡುವ ಚಪ್ಪಟೆಯ ವೃತ್ತಾಕಾರದ ತಟ್ಟೆಗಳಂತೆಯೂ ಕಾಣಿಸಬಹುದು. ಇನ್ನು ಕೆಲವು ಯುಧ್ಧಭೂಮಿಯ ನೆಲದಲ್ಲಿ ಹುದುಗಿಟ್ಟ ಸ್ಪೋಟಕಗಳನ್ನು ಪತ್ತೆ ಹಚ್ಚುವ ಅಥವಾ ಚಂದ್ರ, ಮಂಗಳನ ನೆಲದ ಮೇಲೆ ಸುತ್ತಾಡುತ್ತಾ ಅಲ್ಲಿನ ಚಿತ್ರಗಳನ್ನು ತೆಗೆಯುತ್ತಾ ಮತ್ತು ಭೂಮಿಯಲ್ಲಿನ ವಿಜ್ಞಾನಿಗಳಿಗೆ ಕಳಿಸುವ ಸಲುವಾಗಿ ಮಾದರಿಗಳನ್ನು ಸಂಗ್ರಹಿಸುವ ಸಣ್ಣ ವಾಹನಗಳಂತೆ ಕಾಣಿಸಬಹುದು.

ನಾನು ಯಂತ್ರಮಾನವನನ್ನುಕಣ್ಣಾರೆ ನೋಡ ಬಯಸುವೆ!

ನೀವು ಯಾವಾಗಲಾದರೂ ಒಂದು ಕಂಪ್ಯೂಟರ್ ಅಥವಾ ಸ್ಮಾರ್ಟ್ ಫೋನ್ ಅನ್ನು ಉಪಯೋಗಿಸಿದ್ದರೆ ಅಥವಾ ನೋಡಿದ್ದರೂ, ನೀವು ಈಗಾಗಲೇ “ಯಂತ್ರಮಾನವ"ನನ್ನು ನೋಡಿದ್ದೀರಿ! ಹೌದು, ಅವು ಈ ಸಾಧನಗಳಲ್ಲೂ ಇವೆ.ಕೆಲವಕ್ಕೆ ಸಿರಿ ಮತ್ತು ಕೊರ್ತಾನ ಅಂತಾ ಹೆಸರು ಕೂಡಾ ಇವೆ (ನೀವು ಇವುಗಳ ಬಗ್ಗೆ ಕೇಳಿದ್ದೀರಾ?). ಅವು ನಮಗೆ ಉಪಯುಕ್ತ ಮಾಹಿತಿ ತಿಳಿಯಲು ಸಹಾಯ ಮಾಡುತ್ತವೆ. ಎಂತಹವೆಂದರೆ ಶಾಲೆಗಳಲ್ಲಿ ಮಾಡುವ ಕಿರು ಯೋಜನೆಗಳು, ಯಾವ ರಸ್ತೆಗಳಲ್ಲಿ ವಿಪರೀತ ವಾಹನಗಳ ಓಡಾಟವಿದೆ (ಮತ್ತು ಯಾವ ರಸ್ತೆಗಳಲ್ಲಿಲ್ಲ), ದೀಪಿಕಾ ಪಡುಕೋಣೆಯ ಹೊಸ ಚಲನಚಿತ್ರ ಎಲ್ಲಿ ಪ್ರದರ್ಶಿತಗೊಳ್ಳುತ್ತಿದೆ (ಮತ್ತು ಮುಂದಿನ ಪ್ರದರ್ಶನದ ವೇಳೆ), ಮುಂತಾದವು... ಅವು ನಮಗೆ ಚಲನಚಿತ್ರ, ಬಸ್ಸು ಹಾಗು ರೈಲುಗಳ ಚೀಟಿಗಳನ್ನೂ ಮುಂಗಡ ಕಾಯ್ದಿರಿಸಬಲ್ಲವು ಮತ್ತು ಪುಟ್ಬಾಲ್ ಆಡಿದ ನಂತರ ನಾವು ಎಷ್ಟು ಕ್ಯಾಲೋರಿ ಕಳೆದುಕೊಂಡೆವು ಎಂಬುದನ್ನೂ ಹೇಳುತ್ತವೆ.

##
ಯಂತ್ರಮಾನವರ ಭವಿಷ್ಯ ಹೇಗಿರಬಹುದು? ಯಂತ್ರಮಾನವರ ವಿಚಾರಕ್ಕೆ ಬಂದಾಗ 2040ನೇ ಇಸವಿಯಲ್ಲಿ ಪ್ರಪಂಚ ಹೇಗೆ ಇರಬಹುದು?

2040ರಲ್ಲಿ ಭಾರತದ ಬೀದಿಗಳಲ್ಲಿ ಯಂತ್ರಮಾನವರು ಓಡಾಡದೇ ಇರಬಹುದು. ಆದರೆ ನಿಶ್ಚಿತವಾಗಿ, ನಮಗೆ ತಿಳಿಯದೆಯೇ ಒಂದಲ್ಲ ಒಂದು ರೀತಿಯ ಯಂತ್ರಮಾನವರಿಂದ ಸುತ್ತುವರೆದಿರುತ್ತೇವೆ. ನಮ್ಮ ಬೀದಿಗಳಲ್ಲಿ ಚಾಲಕರಹಿತ “ಯಂತ್ರಮಾನವ"ಕಾರುಗಳು ಓಡಾಡುವ ಸಾಕಷ್ಟು ಸಾಧ್ಯತೆಗಳಿವೆ. ಚಿತ್ರ ತೆಗೆಯಲು ಸಹಾಯಮಾಡುವ ಸೂಕ್ಷ್ಮದರ್ಶಕರೀತಿಯ ಯಂತ್ರಮಾನವರು ನಮ್ಮ ಕಣ್ಣುಗಳ ಕಾಂಟ್ಯಾಕ್ಟ್ ಲೆನ್ಸ್ ನಲ್ಲಿ ಇರಬಹುದು. ಹಾಗಾದಲ್ಲಿ ನಾವು ಚಿತ್ರ ತೆಗೆಯುವುದಕ್ಕಾಗಿ ಕ್ಯಾಮೆರಾ ಅಥವಾ ಫೋನ್ ಗಳನ್ನು ಕೈಯಲ್ಲಿ ಇಟ್ಟುಕೊಳ್ಳಬೇಕಾಗಿರಲ್ಲ. (ಆದರೆ ನಾವು ನಮ್ಮದೇ ಚಿತ್ರವನ್ನು ಸ್ವತಃ ತೆಗೆದುಕೊಳ್ಳುವುದು ಹೇಗೆ?). ಹಾಗೂ ಡ್ರೋನ್ ಎಂಬ ಗಾಳಿಯಲ್ಲಿ ಹಾರಾಡಬಲ್ಲ ಚಿಕ್ಕ ಯಂತ್ರಮಾನವರು ಅಂಚೆಪತ್ರ-ಕಂತೆ-ತಿಂಡಿಪೊಟ್ಟಣ ವಿತರಿಸಲು, ವಿತರಕ ಹುಡುಗರ ಬದಲು ತಾವೇ ಎಲ್ಲಾ ಕಡೆ ಕಾರ್ಯನಿರತವಾಗಿ ಹಾರಾಡಲಿವೆ. ಇದರಿಂದ ರಸ್ತೆಗಳಲ್ಲಿ ಸ್ವಲ್ಪಮಟ್ಟಿಗೆ ವಾಹನದಟ್ಟಣೆ ಕಡಿಮೆಯಾಗಬಹುದೆಂದು ಆಶಿಸಬಹುದು!

ಇನ್ನು ಅಲ್ಲಿಂದ 45 ವರ್ಷಗಳ ನಂತರ, ಅಂದರೆ 2085ನೇ ಇಸವಿಯಲ್ಲಿ, ಯಂತ್ರಮಾನವರು ಏನೇನು ಮಾಡುತ್ತಾರೋ ಯಾರಿಗೆ ಗೊತ್ತು?

##
* License: [CC-BY]
* Text: Roopa Pai
* Illustration: Jit Chowdhury
* Translation: Storyweaver, Pratham Books
* Language: kn

# గుడ్ నైట్ టింకూ!

##
చక్కని వెన్నెలతో వెలిగిపోతున్న మెరిసే రాత్రి అది. రైతు మంగూ పొలం. ఆ పొలంలో జంతువులన్నీ నిద్రపోతున్నాయి. 

ఒక్క టింకూ తప్ప. 

##
“అమ్మా! నాకు నిద్ర రావడం లేదు,” అన్నాడు టింకూ. వాళ్ళమ్మ వినిపించుకోలేదు. ఆమె మంచి నిద్రలో ఉంది. ఎడమ వైపుకి తిరిగాడు. కుడి వైపుకి తిరిగాడు. బొజ్జ మీద బజ్జున్నాడు.

##
వెల్లకిలా పడుకున్నాడు. ఉహూ! నిద్ర రాదే! 

ఇక బయలుదేరాడు టింకూ, రాత్రి పూట ఏమేమి వింతలు కనబడతాయో అని చూస్తూ. పైన ఆకాశంలో చందమామ, తెల్లగా గుండ్రంగా తన వంక చూస్తూ, నవ్వుతూ. చాలా సంతోషం వేసింది. 

“అబ్బ! రాత్రి ఎంత అందంగా ఉంది!” అనుకొన్నాడు. 

##
దూరంగా ఒక చెట్టు పైన చిన్న చిన్న దీపాలు వెలుగుతున్నాయి. ఒక దీపం ఎగిరి క్రిందకి వచ్చింది. 

“నేను మిణుగురు పురుగుని. నేను రాత్రి వెలుగుతాను,” అన్నది మిణుగురు. 

“నువ్వు నా నేస్తంగా ఉంటావా?” అన్నాడు టింకూ. 

“ఓ! ఉంటాను,” అన్నది ఆ పురుగు. 

##
ఏదో ఒకటి ఎగురుతూ పోయి చెట్టుకి తల్ల క్రిందులుగా వేలాడింది. 

##
“నీ పేరేమిటి పక్షీ?” అడిగాడు టింకూ. 

“నేను పక్షిని కాను. నేనొక గబ్బిలాన్ని. నేను రాత్రిళ్ళు కూడా చూడగలను,” అన్నది ఆ గబ్బిలం. 

“నువ్వు నా నేస్తంగా ఉంటావా?” అడిగాడు టింకూ.  “ఓ! ఉంటాను” అన్నది గబ్బిలం. 

##
పొదల్లో కొన్ని ఆకులు కదిలాయి. ఎవరో దాక్కున్నారు. 

“నువ్వు ఎవరు?” అనడిగాడు టింకూ. 

“నేను నక్కను. రాత్రి పూట తిరుగుతూ ఉంటాను.” 

“నువ్వు నా నేస్తంగా ఉంటావా?” 

“ఓ! ఉంటాను,” అన్నది నక్క. 

##
రెండు మెరుస్తున్న కళ్ళు తన వంక చూస్తూ కనబడ్డాయి.  

##
“నువ్వెవరు?” అనడిగాడు టింకూ. 

“నేను గుడ్లగూబను. రాత్రి పూట నేను తిండి కోసం వేటాడుతాను.” 

“నువ్వు నా నేస్తంగా ఉంటావా?” 

“ఓ!” అన్నది గుడ్లగూబ. 

##
చిర్రుప్ప్! చిర్రుప్! 

“ఇక్కడ ఎవరు?” టింకూ అడిగాడు. 

“నేను కీచురాయిని. చీకటి కాగానే అరుస్తాను,” అన్నది. 

“నువ్వు నా నేస్తంగా ఉంటావా?” అన్నాడు టింకూ. 

“ఓ! ఉంటాను,” అన్నది కీచురాయి. 

##
టింకూ, వాడి స్నేహితులూ ఎగిరారు. గెంతారు. దొర్లారు. చివరికి టింకూకే ఆవులింతలు వచ్చాయి. 

“నాకు నిద్రొస్తోంది. నేనింక ఇంటికి పోతాను,” అన్నాడు టింకూ. కొత్త స్నేహితులు దొరికినందుకు వాడికి చాలా సంతోషంగా ఉన్నది. 

##
“రాత్రి అంటే వొంటరిగా లేదు. రాత్రి ఎందరో అద్భుతమైన విషయాలతో, జీవులతో నిండి ఉంది అమ్మా!” అంటూ వాళ్ళ అమ్మ ప్రక్కలో దూరాడు టింకూ.  “అవునురా! నీ రాత్రి స్నేహితులు నిశాచరులు. అడవి కుక్కలలాగానే,” అన్నది అమ్మ. 

##
“నిశాచర ప్రాణులు రాత్రిళ్ళు తింటాయి, ఆడుకొంటాయి. పని చేస్తాయి. పగలు విశ్రాంతి తీసుకొంటాయి. నువ్వింక నిద్ర పోవాలి. నిద్ర పోతేనే రేపు నీ పగటి స్నేహితులతో ఆడుకోవడానికి బలం వస్తుంది. బుజ్జిగా! ఇంక నిద్ర పోరా, గుడ్ నైట్,” అని దగ్గరగా హత్తుకుంది వాళ్ళ అమ్మ. 

##
వెలుగు నిండిన గుండ్రని చందమామ రాత్రి అంతా తన కాంతిని చుట్టూ ప్రసరింపచేస్తూ చల్లగా ప్రకాశిస్తూనే ఉన్నాడు. 

ఇంక టింకూ రాత్రంతా హాయిగా నిద్రపోయాడు. 

##
* License: [CC-BY]
* Text: Preethi Nambiar
* Illustration: Sonal Goyal, Sumit Sakhuja
* Translation: Janaki Rani Turaga
* Language: te

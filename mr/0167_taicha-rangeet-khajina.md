# ताईचा रंगीत खजिना

##
एका मोठ्या शहराच्या बाहेर काही मुलं राहात होती.

त्यांच्या घराच्या जवळ एक मैदान होतं.   

पण हे असलं कसलं मैदान? 

तिथे ना झाडं, ना झुडपं. नुसता आपला कचराच कचरा! 

आख्ख्या शहरानं टाकलेला कचरा आणि घाण तिथे साठवलेली होती. 

##
ती मुलं शाळेत नव्हती जात.  

कचऱ्याच्या मैदानावरच दिवसभर भटकत बसत.

कुठे प्लास्टिकच्या बाटल्या शोध, कुठे कापडाच्या चिंध्या गोळा कर असं ती करत असत.

कचऱ्याविषयी त्यांना बरीच माहिती होती. 

##
एके दिवशी, एक ताई त्या कचरा साठवलेल्या मैदानात आली.

तिनं गळयाभोवती लाल ओढणी घेतलेली होती.
इकडे-तिकडे फिरून, मुलांकडे बघत, तिनं एका जागेवर  बैठक मारली.  

आपल्या थैलीमधून तिनं काहीतरी काढलं. 

##
सुरुवातीला मुलांनी तिच्याकडे जरा लांबूनच बघितलं.
मग जरा जवळ आली.
तर, त्यांना दिसलं की ताईकडे खूप पुस्तकं आहेत.
गोष्टींची पुस्तकं! छोटी, मोठी आणि रंगीत पुस्तकं. 
मुलं आणखी जवळ आली.

##
मग ताई रोज यायला लागली. मुलंही तिच्या जवळ जायला लागली.
ताईकडून त्यांनी खूप गोष्टी ऐकल्या.  

काही दिवसात, त्यांना अक्षरं आणि काही शब्द वाचायला यायला लागले.
हळू हळू मुलं गोष्टीही सांगायला लागली.

##
मुलांनी ठरवलं की, ताई बसते ती जागा छान करू. सजवू.
त्यांनी कचऱ्यातूनच एक खुर्ची आणली.
कुणी सतरंजी आणली, तर कुणी पडदा!
कचऱ्यात जे काही फाटकं-तुटकं मिळेल, ते मुलं आणत होती.  
जागा छान दिसायला लागली.

##
एक दिवस ताई आलीच नाही. 
दुसऱ्या दिवशीही नाही.
काळजीत पडून मुलं वाट बघायला लागली.
वाट बघता- बघता, पुस्तकं वाचायला लागली. 
स्वतः वाचता- वाचता, इतरांना वाचून दाखवायला लागली.

##
एक दिवस, एका पुस्तकात ताईचा पत्ता मुलांना मिळाला.
लगेच मुलं, ताईच्या शोधात बाहेर पडली. 
बरोबर पुस्तकांची पिशवी घ्यायला ती विसरली नाहीत.
जाता- जाता, बसचा नंबर त्यांनी वाचला. चालता-चालता तिच्या रस्त्याचं नाव शोधून काढलं. 
कारण, ताईनं त्यांना सगळं शिकवलं होतं.

##
पण ताईचं घर आहे कुठे? इकडे? की तिकडे?
शोधून-शोधून मुलं थकली. 

कंटाळून परत निघणार होती,
तेवढ्यात कुणालातरी लाल ओढणी दिसली. 
खिडकीजवळ अडकवून ठेवलेली होती.

##
आजारी ताई अंथरुणावर होती. उदास दिसत होती.
चेहेऱ्यावरचं हास्य गेलं होतं. नेहमीचा उत्साह दिसत नव्हता.

डॉक्टरांनी औषध तर दिलं होतं.
पण ताई बरी होत नव्हती.

##
मुलं पळतच गेली आणि ताईच्या गळ्यात पडली.
त्यांनी पुस्तकांची पिशवी दाखवली.

काही मुलांनी वाचून दाखवलं.
ताईच्या चेहेऱ्यावर हसू उमटलं.  
डोळे आनंदाने चमकायला लागले.

##
आता, ताई परत तिथे यायला लागली आहे.  
सगळी मुलं गोळा होतात. रोज संध्याकाळी भेटतात. खूप हसतात आणि वाचतात.

एकत्र येऊन, मौज-मजा करतात.  
मुलं, ताई आणि त्यांची पुस्तकं!

##
* License: [CC-BY]
* Text: Rukmini Banerji
* Illustration: Kaveri Gopalakrishnan
* Translation: Sandhya Taksale
* Language: mr

# પૂરી કેમ ફૂલે છે?

##
અદિતિ અને આરવને પૂરીઓ બહુ ભાવે.

શીરો-પૂરી, ખીર-પૂરી અને શીખંડ-પૂરી તો જામે અને છોલે-પૂરી કે આલૂ-પૂરી જોઇને તો મોંમાં પાણી આવી જાય.

પૂરીઓ એવી તો સરસ લાગે કે ગમે તેની સાથે જમી શકો.

પૂરીઓ તળાતી હોય ત્યારે એની જે સોડમ છૂટે, અહાહા અને ગરમ તેલમાં તરતી પૂરીઓનું એ દૃશ્ય! સોનેરી, ફરસી, ગરમ ફૂલેલી પૂરીઓ પર નજર પડે કે અદિતિ અને આરવ તો સૌથી વધુ ફૂલેલી પૂરીઓ લેવા દોટ મૂકે.

પણ પૂરી ફૂલે કઈ રીતે?

એમાં અંદર હવા હોય કે? એમાં અંદર હવા કોણ ભરતું હશે?

અદિતિ અને આરવ પેલા ફુગ્ગા ફૂલાવે ત્યારે તો મોંથી હવા ભરે એટલે એ ફુગ્ગા તો ફૂલે. સાઈકલના ટાયરમાં હવા ભરવા માટે પપ્પા તો પંપ વાપરે.

##
પણ મમ્મી તો આ પૂરીને ફૂલાવવા માટે આમાંનું કશું કરતી નથી, એ તો ફક્ત પૂરીઓ તળે અને પૂરી ફૂલતી જાય, આ તો ગજબ કહેવાય.

અદિતિ અને આરવે નક્કી કર્યું કે હવે જ્યારે ઘરમાં પૂરી બને ત્યારે ખાસ ધ્યાન રાખીને જોવાનું, સવાલ પૂછવાના અને જવાબ મેળવવાના.

##
પપ્પાએ એક મોટી કથરોટમાં ઘઉંનો લોટ લીધો, તેમાં થોડાંથોડાં તેલ અને મીઠું નાંખ્યાં અને લોટને સરખો મસળ્યો.

પછી એમાં ધીમેધીમે થોડું પાણી રેડ્યું તો તરત જ એ તો એમાં શોષાઈ ગયું! એવું કેમ ભાઈ?

એ તો લોટને બહુ તરસ લાગતી હશે તેથી! હાસ્તો, આપણને બહુ તરસ લાગે તો આપણેય શું કરતા હોઈએ? આપણે પાણી ગટગટાવી જઈએ.

ઘઉંમાં ગ્લાયડિન અને ગ્લૂટેનિન નામના પ્રોટીનના બે પ્રકાર હોય છે. પ્રોટીનો તેમજ બીજા રાસાયણિક પદાર્થો નાનાનાના અણુથી બનેલાં હોય છે. પ્રોટીનના અણુ બહુ જ તરસ્યા હોય છે. લોટમાં પાણી નાંખતાની વારમાં જ આ અણુઓ એને બધું જ ગટગટાવી જાય અને ફૂલતા જાય.

હવે એમને બેસવાની સરખી જગ્યા પણ મળે નહીં, તેથી એ અણુઓ એકબીજાને ચોંટીને બેસે અને પાછા ધકેલેય ખરા.

##
તમે ક્યારેક રમતાં-રમતાં એકબીજાનો હાથ પકડીને સાંકળ બનાવો. પછી એ આખી સાંકળ ગોળગોળ ફરવા લાગે તેમ આ અણુઓ એકબીજાને ચોંટીને એ જાળ જેવું બનાવે.

##
હવે પપ્પા લોટનો એ પિંડો મમ્મીને આપે છે, મમ્મી પછી એ હથેળીમાં  થોડુંક તેલ લઈને લોટને વધુ કેળવે છે, જોરથી મસળીને કેળવે છે કારણ કે મમ્મી કહે છે કે જો લોટને સરખો મસળીએ નહીં તો પૂરી ફૂલે જ નહીં.

હવે આ બન્ને વાતને કયો સંબંધ હશે ભલા!

આનું રહસ્ય એ છે કે જ્યારે લોટનો પિંડો મસળવામાં કે કેળવવામાં આવે છે ત્યારે પેલા અણુઓ હવે ખેંચાઈને લાંબા થાય એટલે નવું પ્રોટીન તૈયાર થાય છે, એનું નામ છે ગ્લૂટેન. આ ગ્લૂટેન રબરબૅંડની જેમ ખેંચાય છે, એને ગમે તે આકાર આપી શકાય અને તેથી જ એ મસળેલા લોટના પિંડાને કોઈ પણ આકાર આપી શકાય.

ગ્લૂટેનના અણુ સ્પ્રિંગ જેવા હોય છે. એ અણુની આંટી અને ગંઠા હોય. આપણે લોટ મસળીએ ત્યારે એ ગંઠા તણાય છે અને આપણે જોઈએ તેવો આકારમાં એ ઊછળીને આવે છે.

##
હવે મમ્મીપપ્પા પૂરી બનાવવાની તૈયારીમાં છે, મમ્મીએ ગૅસ પરની કડાઈમાં તેલ રેડ્યું છે. એ હવે બાંધેલા લોટનો નાનો લૂઓ લઈને એની પૂરી વણે છે. પપ્પા એને ગરમ તેલમાં મૂકે છે, તરત જ પૂરી તેલમાં ફૂલીને દડા જેવી થાય છે. લો, આ કઈ રીતે થયું?

##
હવે પૂરીનું શું થયું એ જોઈએ. ગ્લૂટેનને લીધે લોટના પિંડામાંથી પૂરી વણવું શક્ય બન્યું હતું. જ્યારે પિંડામાંથી નાનકડો ભાગ વણાય છે ત્યારે એ પૂરીમાંથી ગ્લૂટેનમાં ગરમી પેદા થાય છે. જ્યારે પૂરી ગરમ તેલમાં તળાય છે ત્યારે તેલને લીધે પૂરીનું નીચલું પડ ખૂબ તૈયાર થાય છે.

તમને યાદ છે ને, આપણે લોટ બાંધવામાં પાણી લીધેલું તે? એના લીધે ઊંચા તાપમાનને લીધે પૂરીના લોટના પાણીની વરાળ થઈ જાય છે. આ વરાળનું દબાણ ખૂબ હોય છે અને ગ્લૂટેનના ઉષ્ણતામાનને ઉપર ઊંચકી લે છે તેથી જ પૂરી ફૂલે છે.

પપ્પા હવે પૂરીને ઉલટાવે છે એટલે ઉપલો ભાગ પણ સોનેરી બને છે. અને હવે પૂરી કડાઈમાંથી તળાઈને બહાર થાળીમાં મુકાઇ ગઈ છે.

##
હવે એક કાંટો લઈને એનાથી પૂરીમાં કાણું પાડો તો એમાંથી વરાળ બહાર નીકળતી દેખાય છે ને એટલે કે ફૂલેલી પૂરીમાં હવા નથી હોતી પણ વરાળ ભરેલી હોય છે, હેં ને?

##
ચોરસ ભેળ પૂરી અને આલૂ-દહીં-પૂરી માટેની પૂરીઓ ફૂલેલી કેમ નથી હોતી?

એનાં ત્રણ કારણો હોઈ શકે.

પૂરી જો બહુ પાતળી વણો તો એમાં વરાળ થવા માટે પૂરતું પાણી ન હોવાથી દબાણ થાય નહીં અને પૂરી ફૂલે નહીં.

ક્યારેક પૂરી વણાયા પછી એમાં કાંટાથી કાણાં પાડવામાં આવે. આવી પૂરીઓ તળતી વખતે જે વરાળ થાય એ આ કાણામાંથી બહાર નીકળી જાય અને પૂરી ફૂલે નહીં.

આવી પૂરીઓ જુદીજુદી વાનગીમાં વપરાય. અને પૂરી જો ઓછા તાપમાને તળવામાં આવે તો વરાળ ધીમેધીમે તૈયાર થાય છે, દબાણ ઊભું થતું નથી અને પૂરીઓ ફૂલતી નથી.

##
પ્રયોગ : ઘઉંના લોટમાંથી ગ્લૂટેન કઈ રીતે મેળવવું?

ઘઉંના લોટમાં પાણી રેડીને લોટ બાંધો, પાણી જરૂર પૂરતું જ વાપરો તો લોટ બહુ ઢીલો નહીં થાય અને થોડો કઠણ થશે. ઊંધી હથેળીથી પિંડો સરખો ટીપતા જવાનું, હાથે લોટ ચોંટે નહીં તેથી તેલનો હાથ લઈને પિંડો કેળવવાનો. પિંડો દસ મિનિટ માટે ઢાંકી રાખો.

હવે ફરી લોટ મસળીને એ પિંડો એક મોટા તપેલામાં મૂકો. એ પિંડો ડૂબે એટલું પાણી તપેલામાં રેડો, પાણી ધોળું થઈ જાય ત્યાં સુધી એને એ પિંડાને મસળતા રહો. હવે એ પાણીને ફેંકી દો, ફરી બીજું તાજું પાણી લો, એવું અનેક વાર કરો. આખરે એ પિંડાનો એક નાનો ભાગ રહેશે, એને મસળશો તોયે એ પાણી ધોળું નહીં થાય.

એનો અર્થ થયો કે લોટમાંનો બધો સ્ટાર્ચ નીકળી ગયો અને ફક્ત ગ્લૂટેન જ બાકી રહી ગયું. કારણ કે સ્ટાર્ચ પાણીમાં ઓગળે છે પણ ગ્લૂટેન પાણીમાં ઓગળતું નથી. લોટનો પેલો ગ્લૂટેન બાકી રહેલ પિંડો જુઓ. હવે એને ખેંચો તો એ પાછો તરત પૂર્વસ્થિતિમાં આવી શકે છે. આમ ગ્લૂટેનમાં રહેલો સ્થિતિસ્થાપકતાનો ગુણ જોવા મળે છે.

એમાંથી એ પણ જાણવા મળે છે કે પિંડાને આપણે ગમેતેમ વાળી-મસળી શકીએ અને કોઈપણ આકાર આપી શકાય છે.

##
પૂરી અને ઘઉં માટેની વિશેષ જાણકારી

વૈજ્ઞાનિકોના મત પ્રમાણે જંગલી ઘઉંના વાવેતરની શરૂઆત પશ્ચિમ એશિયાના દેશોમાં 11,000 વર્ષો પહેલાં થઈ.

બારમી સદીમાં રાજા સોમેશ્વરે રચેલા જગતના સહુ પહેલા જ્ઞાનકોશ ‘અભિલષિતાર્થ ચિંતામણિ’ કે ‘માનસોલ્લાસ’માં પૂરી જેવા ખાદ્યનો ઉલ્લેખ છે; ત્યારે એનું નામ ‘પહલિકા’ હતું, આના પરથી લાગે છે કે આ પૂરી ઓછામાં ઓછી 800 વર્ષ જૂની તો ખરી.

સીરિયાના દમાસ્કસ નગર પાસેના ઉત્ખનનમાં 9000 વર્ષો પહેલાં ઘઉંના રોપની વાવણી અને લણણી માટે તેમજ ઘઉં દળવા માટે જરૂરી એવાં સાધનો પણ મળી આવેલાં.

##
પ્રવત્તિ-પાનું

જુવાર, બાજરી કે ચોખાના લોટમાંથી પૂરી બનાવી શકાય? ન બનાવી શકાતી હોય તો કેમ?
ઘઉંના લોટમાંથી પૂરી સિવાય બીજી કઈ વાનગી બનાવવામાં આવે છે?
લોટમાં પાણી વધારે પડી જાય તો શું થાય?
તવા કે તંદુરમાં ઘઉંના લોટની વાનગી બનાવીએ તો શું થાય?

##
* License: [CC-BY]
* Text: Varsha Joshi
* Illustration: Sonal Gupta
* Translation: Aruna Jadeja
* Language: gu

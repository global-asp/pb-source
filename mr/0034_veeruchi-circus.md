# वीरूची सर्कस!

##
आजी आणि आजोबा वीरूला घेऊन गेले जम्बो-मम्बो सर्कस पाहायला. 

तो  आजी-आजोबांना म्हणाला, “सर्कस खूप सही असेल बरं का...” 

##
उड्या मारत कसरती करणारे सर्कसपटू, जादूच्या करामती दाखविणारे जादूगार, लालचुटूक नाकाचा विदूषक... हे सगळं वीरूला खूप आवडलं.  तो अगदी खुषीत येऊन, पुन्हा पुन्हा, “वा! मस्त!” असं म्हणत होता. 

##
त्या रात्री वीरू स्वत:च्या सर्कशीची स्वप्ने पाहतच झोपी गेला.  दुसर्‍या दिवशी सकाळीच त्यानं स्वत:च वीरू सर्कस करायचं ठरवलं. आजी-आजोबा, आई-बाबा सर्वांना ती बघायला बोलावलं. एक दोरी घेऊन उंचावरून त्या दोरीवरून चालायचं वीरूनं ठरवलं होतं पण आई म्हणाली, 

“बाळा वीरू... असं काही करायला गेलास आणि उंचावरून पडलास तर...?” 

##
मग वीरूनं ती लांबलचक दोरी जमिनीवरच ठेवली आणि त्यावरून तो चालत राहिला. सगळ्यांनी टाळ्या वाजवून त्याचं कौतुक केलं. तोही मोठ्या ऐटीत म्हणाला, “थँक यू, थँक यू!” 

##
आता वीरूनं सर्कशीतल्या अचाट साहसवीरासारखी पेटत्या रिंगमधून उडी मारायची ठरवली. पण बाबांनी त्याला थोपवलं. 

“असं काही करताना तुला भाजलं तर...?” मग वीरूनं काय केलं? वीरूनं हूला-हूप ची रिंग घेतली आणि त्यातून उडी मारली. सगळ्यांनी जोरजोरात टाळ्या पिटल्या... 

वीरू म्हणाला, “थँक यू, थँक यू!” 

##
यानंतर वीरूनं सहा चेंडूंची जादू सर्वांना दाखवायचं ठरवलं. आजोबा म्हणाले,  “अरे वीरू, यातला एखादा चेंडू तुझ्या डोक्यावर आदळला तर..? असं काही करू नकोस!” 

मग वीरूनं एक मोठ्ठा बुंदीचा लाडू घेतला. तो लाडू त्यांने उंच उडवला आणि काय गंमत झाली... तो लाडू नेमका त्याच्या तोंडातच येऊन पडला. सगळ्यांनी पुन्हा टाळ्या वाजवल्या. 

लाडू खात खातच वीरू म्हणाला, “ठाण कू... ठाण कू” 

##
रिंगमास्टर वीरूनं आता पिंजर्‍यातल्या सिंहाला बाहेर काढून खेळवायचं ठरवलं. सर्कशीतल्या वाघ-सिंहाची चित्रं त्यानं पुस्तकात पाहिली होती. “अशा जंगलच्या प्राण्यांना सर्कशीत कसरती करायला लावणं चुकीचं आहे बरं.” 

आजी म्हणाली, “आणि सिंह चवताळला तर...?” 

##
मग वीरूनं आपल्या लाडक्या कुत्र्याला-बोझोला-जवळ घेऊन त्याच्याशी शेकहॅन्ड केला आणि म्हणाला, “थँक यू बोझो” 

##
आता वीरू झाला लाल नाकाचा गमतीदार विदूषक.  आणि मग आपली कंबर हलवत तो नाचू लागला. 

##
नाचता-नाचता त्याची चड्डी घरंगळून खाली घसरली. सगळे खो खो हसू लागले. 

##
“किती मजा आणलीस वीरू”आजी म्हणाली. 

आई-बाबा, आजी-आजोबा सर्वच एकसुरात म्हणाले, “तुझी सर्कस आम्हाला खूप खूप आवडली.” 

##
* License: [CC-BY]
* Text: Richa Ingle Deo
* Illustration: Reshma Barve
* Translation: Neela Ingle
* Language: mr

# రాజుగారి పంటి నొప్పి

##
అడవికి రాజు, సింహం.

ఆ సింహం గర్జిస్తే, అడవి అంతా వణికిపోతుంది.

##
రెండు రోజుల నుంచి రాజుగారికి పన్ను నొప్పిగా ఉంది.

"మహారాజా పన్ను పీకించెయ్యండి," అని సలహా చెప్పింది డాక్టరు కోతి.

"అలాగే," అంది సింహం.

##
కానీ... సింహం పన్ను ఎవరు పీకుతారు? అందరికీ భయమే!

"మహారాజా! నేనొక్క తన్ను తన్ననా? పళ్ళు ఠక్కున ఊడిపోతాయి," అంది, బుద్ధి తక్కువ గాడిద.

##
“నువ్వు రాజుని తంతావా?" అంటూ గర్జించింది, సింహం.

గాడిద కంగారు పడి తోక ముడిచి పరుగుతీసింది.

##
ఏనుగు, చిరుతపులి, ఎలుగుబంటి, జింక  అన్నీ విచారంగా కూర్చున్నాయి.

రాజుగారి నోట్లో చెయ్యి ఎవరు పెడతారు?

##
ఒకరోజు రాత్రి, వాళ్ళిద్దరే ఉండగా ఎలుక “నేను చూడనా మహారాజా?" అని రాజుగారిని అడిగింది.

"సరే, అలాగే కానియ్యి,” అని,  సింహం నోరు తెరిచింది.

##
"అరే! ఇక్కడ బోల్డు మురికి ఉంది," అంది నోట్లోకి తొంగి చూసిన ఎలుక. అది, తన వాడి పళ్ళతో కొరికి, ఆ మురికినంతా శుభ్రం చేసేసింది. దాంతో సింహం పంటి నొప్పి తగ్గిపోయింది.

##
"మహారాజా, రోజూ పళ్ళు శుభ్రం చేసుకొండి. లేకపోతే పుచ్చిపోతాయి," అని ఎలుక నచ్చచెప్పింది.

##
అలాగే కానీ, నువ్వు ఈ విషయం ఎవరితోనూ చెప్పకు సుమా! లేదంటే, అందరూ, రాజు మురికిగా ఉన్నాడంటారు," అని సింహం ఎలుకని బ్రతిమాలింది.

##
"అలాగే" అంటూ ఫక్కున నవ్వింది చిట్టెలుక.

##
సింహం కూడా ఫక్కున నవ్వడం మొదలు పెట్టింది.

##
* License: [CC-BY]
* Text: Sanjiv Jaiswal 'Sanjay'
* Illustration: Ajit Narayan
* Translation: P. Santha Devi
* Language: te

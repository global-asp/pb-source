# टिंकूची रात्रीची सैर

##
किर्रऽऽ रात्र झाली होती. सगळीकडं हसरं चांदणं पसरलं होतं. मंगू शेतकर्‍याच्या मळ्यावरचे सगळे प्राणी गाढ झोपी गेले होते. एकटा टिंकू सोडून. टिंकू मात्र टक्क जागा होता. 

##
“आई, मला झोप येत नाही,” तो कुरकुरला.

पण टिंकूची भुणभूण ऐकायला आई तरी कुठे जागी होती. तीपण गाढ झोपेत होती.

##
मग टिंकूची चुळबूळ सुरू झाली.

या कुशीवरून, त्या कुशीवर... मध्येच पोटावर पालथा झाला. पुन्हा उताणा झोपला.

तरी पण टिंकूला झोप काही येईना.  काय करावं बरं? त्यानं जरा डोकं खाजवलं.

##
मग टिंकू उठला आणि सरळ निघाला बाहेर. रात्रीची सैर करायला. “पाहुया तरी रात्री आपल्याला काय काय दिसतंय,” तो स्वत:शी म्हणाला.

बाहेर पडताच त्याने आकाशात पाहिलं, तर काय? पांढरा शुभ्र, वाटोळा, चमकणारा चांदोबा त्याच्याकडे पाहून चक्क हसत होता. टिंकू खूष झाला. त्याच्या मनात आलं, “व्वा, काय मस्त आहे रात्र.”

##
दूर एका झाडाच्या टोकावर त्याला छोटे छोटे दिवे लुकलुकताना दिसले. त्यातला एक चमचमणारा ठिपका टिंकूला पाहून, उडून खाली आला.  “मी आहे काजवा. अंधारात मी चमकतो,” तो म्हणाला. 

टिंकूने त्याला विचारलं,

“तू माझा मित्र होशील का?” 

काजव्यानं लगेच होकार भरला. 

##
तेवढ्यात बाजूनं आणखी काहीतरी उडालं. टिंकूनं नीट निरखून पाहिलं. कुठला तरी पक्षी झाडाला उलटा लटकलेला होता. 

##
“तू कोणता पक्षी आहेस? तुझं नाव काय?” टिंकूनं विचारलं. 

“अरे, मी पक्षी नाही. मी वटवाघूळ. मला रात्रीच्या अंधारातही दिसतं,” वटवाघळानं स्वत:ची ओळख करून दिली.

टिंकूनं त्याच्याशी पण दोस्ती केली. 

##
तोच, बाजूच्या झुडपात त्याला काहीतरी खुसपूस ऐकू आली. कोणीतरी लपलं आहे वाटतं तिथं!

“कोण आहे तिकडं?” टिंकूनं विचारलं.

“मी आहे, कोल्हा,” कोल्हा झुडपातून बाहेर येत म्हणाला.“मी रात्री भटकायला बाहेर पडतो.”

टिंकू म्हणाला, “आपण दोघं आजपासून मित्र. चालेल?” “हो, चालेल की,” कोल्हा उत्तरला. 

##
मान वळवून टिंकू पुढे निघाला.

तर दोन चमकणारे डोळे त्याच्याचकडे रोखून पाहत होते. 

##
“कोण आहेस तू,” टिंकूनं विचारलं. 

“मी घुबड. रात्री मी माझं अन्न शोधण्यासाठी फिरत असतो,” त्यानं सांगितलं. 

मग काय, टिंकूला अजून एक मित्र मिळाला. 

##
तेवढ्यात किर्रर्र, किर्रर्र, किर्रर्र... टिंकूच्या कानावर काहीतरी आवाज पडला. 

“कोणी आहे का तिथं?” त्यानं हाक मारून विचारलं. 

“मी रातकिडा. मी रात्रीच्या अंधारात किर्रर्र, किर्रर्र करतो.”  किडा म्हणाला.

टिंकूनं रातकिड्याशी पण गट्टी जमवली. 

##
नंतर मग काय विचारता. टिंकू आणि त्याच्या सगळ्या मित्रांनी मिळून नुसती धमाल केली. उड्या मारल्या, नाचले, बागडले, लोळले. आता मात्र टिंकूला जांभया येऊ लागल्या.

“मला आता झोप आली आहे. मी घरी जातो,” असं सांगून  त्यानं त्याच्या मित्रांचा निरोप घेतला.

एवढे सगळे मित्र मिळाले म्हणून तो आनंदात घरी परतला.

##
आईला बिलगून टिंकू  म्हणाला, “आई, रात्रीचं मुळीसुद्धा एकटं एकटं वाटत नाही बरं का. कितीतरी मस्त मस्त मित्र भेटले मला.” 

##
आई म्हणाली, “हो ना? हे तुझे रात्रीचे मित्र आहेत ना त्यांना निशाचर म्हणतात. जंगली कुत्रे असतात ना, तसेच. या निशाचर प्राण्यांचं खाणं पिणं, खेळणं, काम, सगळं रात्री असतं.दिवसा ते आराम करतात. तू मात्र आता पटकन झोप. म्हणजे मग उद्या सकाळी उठल्यावर, तुझ्या रोजच्या मित्रांबरोबर खेळायला ताजातवाना होशील.

##
गुडनाईट, बाळा.” आईनं टिंकूला घट्ट जवळ धरलं. 

रात्रभर चांदोबा आपल्या लख्ख प्रकाशानं आकाशात झळकत राहिला. 

टिंकूला मग सकाळपर्यंत शांत झोप लागली. 

##
* License: [CC-BY]
* Text: Preethi Nambiar
* Illustration: Sonal Goyal, Sumit Sakhuja
* Translation: Meera Joshi
* Language: mr

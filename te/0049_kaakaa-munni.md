# కాకా మున్ని

##
పంజాబ్‌లో గోధుమ పొలాల వెంబడి ఉన్న ఒక గుల్ మొహర్ చెట్టుపైన మున్ని అనే పిచ్చుక తన గూడు వద్ద కూర్చుని ఉంది. తన మూడు చిన్న గుడ్ల వంక చూస్తూ, అవి ఎప్పుడు పిల్లలౌతాయా అని ఆలోచిస్తోంది. తన చుట్టూ ఉన్న ఎర్రని, అందమైన పూల వంక సంతోషంగా చూస్తున్న మున్ని, పైన కొమ్మల్లో నల్లగా ఏదో కనిపించేసరికి ఉలిక్కిపడి, కిచ కిచమంది. అది ఆ గ్రామంలో రౌడీ కాకి ‘కాకా’.

"మున్నీ, పక్కకు జరుగు. నీ గుడ్లు తినడానికే వచ్చాను," అని కర్కశంగా కావుమంది. 

##
మన మున్నీ ఏమో ఎంతో తెలివైన చిన్న పిచ్చుక. వెంటనే కీచుమని జవాబిచ్చింది.
"తప్పకుండా, కాకా! నీ మాట కాదంటానా? కానీ ఒక చిన్న విన్నపం!"
"నా గుడ్లు తినేముందు నీ ముక్కు కొంచెం కడుక్కుని వస్తావా? అది చాలా మురికిగా కనపడుతోంది.

##
"కాకా అసలే పొగరు కాకి. తను చక్కగా కనబడడం లేదంటే బాధ పడిపోయింది. గబుక్కున ఎగురుతూ వాగు దగ్గరకి వెళ్ళింది కాకి. తన ముక్కుని నీళ్ళల్లో ముంచబోతుంటే, వాగు కెవ్వుమంది. "కాకా! ఆగు నీ ముక్కు నా నీటిలో ముంచితే, మొత్తం నీరు మురికి అయిపోతుంది. ఒక చిన్న కప్పు తెచ్చుకో. అందులో నీళ్ళు ఇస్తాను. అందులో నీ ముక్కు కడుక్కో!"

##
అది విన్న కాకా, గ్రామంలోని కుమ్మరి దగ్గరకు వెళ్ళింది.
కావు కావు మంది...
"కుమ్మరి మామా కుమ్మరి మామా!
నేను కాకాను మామా, నా మురికి ముక్కును నీటిలో ముంచి కడగడానికి
చేసిస్తావా నాకొక కప్పు?
గుడ్లను తింటా కావున అరుస్తా నేనే మరి అందరిలోకి అందమైన కాకినని లోకం మొత్తం తెలిసేలా కావు కావుమంటాను."

"తప్పక సంతోషంగా చేసిస్తా ఒక కప్పు.
కానీ నాకు మట్టి కప్పు చేసేందుకు
మట్టి కావాలి".

##
వెంటనే కాకా రివ్వుమని ప్రక్కనున్న పొలానికి ఎగిరి వెళ్ళింది.

"పొలమా... పొలమా నేను కాకాను. నీలో మట్టిని కొంచెం నాకు ఇస్తావా? మట్టిని తీసుకు కుమ్మరి కిస్తే కుమ్మరి నాకు కప్పును ఇస్తే మురికి ముక్కును కడుక్కొని నే గుడ్లను తింటా, కాకులన్నిటిలో సుందరమగు కాకిని నేననికావుమని అరుస్తా. నాకు కొంచెం మట్టిని ఇవ్వవూ."

"అయ్యో అలాగా? మరి నేనేమో వానలు లేక గట్టి పడిపోయాను . ఏదైనా పదునైన పారను తెచ్చి నన్ను తవ్వి మట్టిని తీసుకో."

##
కాకా రయ్యిమంటూ ప్రక్కన ఉన్న అడవికి ఎగిరి వెళ్ళింది. అక్కడ పొడవాటి పదునైన కొమ్ములున్న ఒక దుప్పిని చూసింది.

"ఓ నా నేస్తం దుప్పీ , దుప్పీ నీ పదునైన కొమ్మును నాకిస్తావా? పొలంలోని మట్టిని తవ్వి ఆ మట్టిని నేను కుమ్మరికిస్తే, కుమ్మరి నాకో కప్పును ఇస్తే, ఆ కప్పులో నేను వాగు నీళ్ళు పోసి నా మురికి ముక్కును కడుక్కొని గుడ్లను తింటా, లోకంలోకే చక్కని కాకిని నేనంటూ కావుమని అరుస్తూ పోతా! నీ కొమ్మును నాకియ్యవా?"

"ఓహో, ఓహో బాగున్నావే కాకీ, నేనింకా బ్రతికి ఉండగా నా కొమ్ము ఎలాగ పీకుతావే గడసరి కాకీ!"
కాకాకి బాగా ఆకలి వేస్తోంది. ఎగురుతూ ఎగురుతూ పోయింది.

##
అప్పుడు దానికి కనిపించాయి. భయంకరమైన కుక్కలు రెండు. "ఓ నా నేస్తాలైన కుక్కల్లారా దుప్పిని చంపాలంటే వీు సాయం నాకు కావాలి. దుప్పిని చంపి, కొమ్ముని పీకి, గట్టిగ ఉన్న పొలాన్ని తవ్వి, మట్టిని తీసి కుమ్మరికిస్తే, కుమ్మరి నాకు కప్పును ఇస్తే, కప్పులో నేను వాగును అడిగి నీళ్ళు పోసి,నా మురికి ముక్కును కడుక్కుంటా, అప్పుడు నేను గుడ్లను తింటా, అందరిలోకి సుందరమైన కాకిని నేనని కావు కావు మన పెద్దగ పాడతా! నాకు సాయం చేయరా?" అన్నది.

"అమ్మో! అది చాలా పెద్దపని. ఈ ఎండలో మేము చెయ్యలేము. మాకు బలం కావాలి. పోయి కొన్ని పాలు తీసుకురా, మేము తాగుతాము," అన్నాయి కుక్కలు.

##
మళ్ళీ రివ్వుమని గ్రామంలోకి ఎగిరి వెళ్ళింది కాకి. గడ్డి నములుతున్న బర్రెను చూసింది.
"ఓ బర్రె నేస్తమా! నేను కాకాను,ఇస్తావా నాకు కాసిని పాలు? పాలను పోసి బలంగా చేస్తే, కుక్కలు కాస్తా దుప్పిని చంపి, కొమ్మును నాకిస్తే, పొలంలోని మట్టిని తవ్వి, మట్టిని నేను కుమ్మరి కిస్తే, కుమ్మరి నాకో కప్పును ఇస్తే, కప్పులో నేను వాగు నీళ్ళతో నా మురికి ముక్కును కడుక్కొని గుడ్లను తింటా, లోకంలోకే చక్కని కాకిని నేనంటూ కావు కావు మని అరుస్తూ పోతా! పెద్దగా అరిచేస్తా కావుమంటూ అరిచేస్తా. కొన్ని పాలను ఇవ్వవా?"
"అయ్యయ్యో! దానికేమి భాగ్యం? ఈ ఎండు గడ్డి బదులుగా నాకు రసాలొలికే పచ్చగడ్డిని తెచ్చి ఇచ్చావంటే బోలెడు పాలను ఇస్తాను." అంది బర్రె.

##
వింటూనే కాకి పక్కనే ఉన్న ఒక పచ్చని గడ్డి దగ్గరకు పోయింది.

"ఓ గడ్డి నేస్తం! నేను కాకాను కొంచెం పచ్చని గడ్డిని ఇస్తావా? గడ్డిని తీసుకు బర్రెకు ఇస్తే, బర్రె నాకు పాలను ఇస్తే, పాలను కాస్తా కుక్కలకిస్తే, కుక్కలు దుప్పిని చంపి నాకు కొమ్ములు కాస్తా తెచ్చిస్తే, పొలంలోని మట్టిని తవ్వి, మట్టిని నేను కుమ్మరి కిస్తే, కుమ్మరి నాకో కప్పును ఇస్తే, కప్పులో నేను నీళ్ళు
పోసి , నా మురికి ముక్కును కడుక్కొని గుడ్లను తింటా, లోకంలోకే చక్కని కాకిని నేనేనంటూ కావు కావు మని అరుస్తూ పోతా! మరి నాకు కొంచెం పచ్చని గడ్డిని ఇవ్వవా," అన్నది కాకా కాకి.

##
"సరే సరే, బాగుంది. నన్నెలా కోస్తావు," అని గుసగుసలాడింది గడ్డి. "కమ్మరి దగ్గరకి పోయి ఒక కొడవలి   తీసుకురా, అప్పుడే నేను రాగలను."అంది గడ్డి.

##
కాకాకి ఇప్పుడు ఇంక బాగా ఆకలి వేస్తోంది. కమ్మరి దగ్గరకు వెళ్ళింది.
"కమ్మరి మామా, నేను కాకాను నాకొక కొడవలి ఇవ్వు. తీసుకుపోయి గడ్డిని కోస్తా. గడ్డిని కోసి ఆకలిగొన్న బర్రెకు ఇస్తే, బర్రె నాకు పాలను ఇస్తే, పాలను నేను కుక్కకు పోస్తే, కుక్కలు దుప్పిని చంపి పెడితే, దుప్పి కొమ్ముని నేను తీసుకుపోయి, పొలములో మట్టిని తవ్వి పోస్తే, మట్టితో కుమ్మరి కప్పును చేస్తే, కప్పులో వాగు నీరుని ఇస్తే, నా మురికి ముక్కు కడుక్కొని గుడ్లను తింటాను బలేగా నేను ఎగురుతూ పోయి లోకంలోని కాకులందరిలో సుందరమైన దానను నేనేనంటూ కావు కావుమని చెబుతూ తిరుగుతా. నాకు కొడవలినివ్వవా? కమ్మరి మామా!"

##
నిజానికి కమ్మరి కూడా అందరిలాగే మున్ని గుడ్లను కాపాడాలని అనుకొంటున్నాడు.

కాకా వంక చూశాడు.

"కాకా, దయచేసి వెనుక వైపుకి వెళ్ళి కొలిమి తలుపు తెరిచి ఈ ఇనుప కడ్డీ అందులో పెట్టు," అన్నాడు.

##
కాకా చాలా ఉత్సాహంగా ఉన్నది. గబా గబా వెళ్ళి కొలిమి తలుపు తీసింది. ఒక్కసారి రివ్వుమని గాలి వీచడంతో కాకా వెనక్కి బొగ్గులమీద పడిపోయింది. దాని తోక కాలింది. " అయ్యబాబోయి! నా తోక కాలింది, నా తోక కాలింది, " అని అరచి వెంటనే అక్కడినుండి ఎగిరిపోయింది.

##
అసలే పొగరు కాకి! కాలిన తోకతో ఎవరికి కనబడుతుంది?
అలా ఎగురుతూ ఎక్కడికో వెళ్ళిపోయింది. ఇంక మళ్ళీ ఎవ్వరికీ కనబడలేదు.

##
కొలాజ్ అంటే ఏమిటి?
ఈ పుస్తకంలో మీరు చూస్తున్న ప్రతి ఒక్క చిత్రము ఒక కొలాజ్. రకరకాల పదార్థాలు, కత్తిరించిన ముక్కలు తీసుకుని ఒక కొత్త బొమ్మ చెయ్యడాన్ని కొలాజ్ అంటారు. ఈ పుస్తకంలో లాగా చేతులతో చేసిన, రంగులు అద్దిన కాగితము కావచ్చు. పాత పత్రికలూ, పాత గ్రీటింగు కార్డులు, ఫోటోలు, బట్టలు,
ఎండిన పువ్వులు, ఆకులు, రిబ్బన్లు... మన ఎదురుగా పడి ఉన్న ఏ వస్తువైనా కావచ్చు. కొలాజ్ అనే మాట ఫ్రెంచ్ పదం కోలే అంటే జిగురు అనే మాట నుంచి వచ్చింది. కొలాజ్ చెయ్యడానికి రకరకాల పదార్థాలు, ఒక కత్తెర లేదా చింపి పొయ్యడానికి చురుకైన చేతి వ్రేళ్ళు, వాటన్నింటినీ అతికించడానికి బో... లెడు జిగురు కావాలి. అందుకే ఆ పేరు. ఈ పేజీలో పంచ భూతాల్లో నాలుగు - గాలి, నీరు, భూమి, చండ ప్రచండమైన సూర్యుడు కనిపిస్తాయి. ఈ పుస్తకంలో ఉన్న చిన్న చిన్న బొమ్మలు, కత్తిరించిన ముక్కలను ఇందులో ఉపయోగించారు. సరే, ఇంక మీ స్వంత
కొలాజ్ చేసుకోవడం ఆరంభించండి.

##
* License: [CC-BY]
* Text: Natasha Sharma
* Illustration: Natasha Sharma
* Translation: Janaki Rani Turaga
* Language: te

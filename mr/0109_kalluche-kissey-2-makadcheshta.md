# कल्लूचे किस्से-2 माकडचेष्टा

##
खजुरिया गावाला रामलीलेची बाधा झाली होती. कल्लूच्या म्हणण्यानुसार, यात नवीन काहीच नव्हतं. कारण दर वर्षी असंच घडायचं.

साधारणपणे, दसर्‍याच्या आदल्या महिन्यापासून रामलीलेचे वेध लागायचे. पावसाचे गडद काळे ढग जाऊन आभाळ निरभ्र होऊ लागलं, की सर्वांना सणाची चाहूल लागायची. सर्व जण गुरुजींबरोबर रामलीलेच्या गप्पा सुरू करत.

धरमपालची चहाची टपरी असो, भाजीची शेतं असोत, किराणा दुकान असो, आजीचं अंगण असो किंवा विहीर असो... सगळीकडे एकाच प्रश्‍नाची चर्चा असे,

“या वर्षी गुरुजींची योजना काय आहे?”

कल्लू नेहमी कौतुकानं सांगायचा, “आमचे गुरुजी हेच निर्माते, दिग्दर्शक, लेखक आणि संगीतकार सर्व काही आहेत. त्यामुळे आपण या वर्षी काय बघणार, हे फक्त त्यांनाच माहीत आहे.”

##
गावातल्या शाळेचे मुख्याध्यापक असलेले गुरुजी आणि त्यांची रामलीलेतील मंडळी दर वर्षी एक बहारदार कार्यक्रम सादर करीत. अर्थात, संपूर्ण रामलीला त्यांना कधीच करता येत नसे. एक तर ती गोष्ट खूप मोठी होती आणि दुसरं म्हणजे, गावात पुरेसे कलाकारही नव्हते.

त्यामुळे रामायणातले काही महत्त्वाचे प्रसंग निवडून गुरुजी संवाद लिहीत. यामधले काही प्रसंग दसर्‍याच्या पूर्वी एकच आठवडा गुरुजी निवडत आणि त्यावर आधारित हे नाटक बसवत. त्यामुळे या वर्षी नेमके कोणते प्रसंग बघायला मिळणार, हे कोणालाच माहीत नसे.

शेताच्या एका कोपर्‍यात, बद्री गवळ्याच्या म्हशीच्या गोठ्याशेजारी एक तंबू उभारला जाई. जय भगवान टेंट हाऊसकडून भाड्याने आणलेल्या काही डगमगणार्‍या फोल्डिंग टेबल्सच्या मदतीनं एक व्यासपीठ तयार केलं जाई. प्रेक्षक जमिनीवरच चटई पसरून बसत. आता गावात वीज आल्यामुळे, स्टेजवर गॅसबत्तीबरोबरच विजेचे दिवेसुद्धा लागत.

##
कल्लू आणि त्याची टोळी शाळेच्या आवारामध्ये, नाटकाच्या तालमीच्या आसपास घिरट्या घालत होती. गुरुजी आपल्यालाही नाटकात काही काम देतील, अशी त्यांची आशा. कल्लूच्या या टोळीमध्ये, त्याची बहीण मुनिया, भाऊ शब्बो, त्याचा खास मित्र दामू आणि त्याची बहीण सरू अशी मंडळी होती. 

दिवसेंदिवस तालमी बघून-बघून त्यांना नाटकातले सगळे संवाद आता तोंडपाठ झाले होते. सीता स्वयंवरामध्ये रामाने केलेला धनुष्यभंग, रामाला वनवासात पाठवण्यासाठी कैकेयी आणि मंथरेने रचलेला डाव आणि त्यानंतर दशरथाने केलेला शोक हे प्रसंग दर वर्षी रामलीलेमध्ये असत.

लक्ष्मण शूर्पणखेचं नाक कापतो आणि रावण सीतेचे अपहरण करतो, हे प्रसंग मुनियाच्या आवडीचे होते आणि त्यानंतर अर्थातच शेवटी, हनुमानाने जाळलेली लंका आणि रावण, कुंभकर्ण, मेघदूत यांची राम-लक्ष्मण आणि त्यांच्या वानरसेनेबरोबर झालेली घनघोर लढाई.

या वर्षी त्यांच्या आशेला फळ आलं होतं. कल्लू, दामू आणि शब्बोला गुरुजींनी वानरसेनेमध्ये वानर बनवलं होतं. त्यांना अंतिम लढाईमध्ये काम होतं.

छोटी चड्डी घालून, तोंडाला वानराचा मेक-अप आणि मागे लांब शेपूट लावायचं होतं. खोट्या-खोट्या तलवारी घेऊन इकडून तिकडे माकडउड्या मारायला त्यांना भारी मजा येत असे. सरू आणि मुनियाला मात्र फार राग आला होता.

एक दिवस सकाळी शाळेत जाताना सरू दु:खाने म्हणाली, “यात काय अर्थ आहे? मुली रामलीलेमध्ये का बरं काम करू शकत नाहीत?”

“तू काल रात्री सीतेला बघितलंस का?”, मुनियानं विचारलं. “तो मुलगा कल्लू दादाच्या वर्गात आहे आणि आता तर त्याला मिशीही यायला लागलीय.”

सरू खिदळत म्हणाली, “आणि त्याचा आवाजसुद्धा सारखा फाटत होता. खरं म्हणजे, मला वाटतं बिल्लोचाची सीता म्हणून एकदम मस्त दिसेल.”

“हो, अगदी खरंय! तिचा नवरा, धरमचाचा जर राम होऊ शकतो, तर ती सीता का नाही होऊ शकत?”

“तिनं तर गुरुजींना विचारलंसुद्धा होतं. पण गुरुजी म्हणाले, “खर्‍या स्त्रीला नाटकात घेतलं, तर खजुरिया पंचायत रामलीला बंद पाडेल.”

“काय अर्थ आहे याला?” सरू वैतागून म्हणाली.
तरीही, आनंदाने उड्या मारत मुनिया म्हणाली, “असो... पण आज रात्री बद्री भैय्याचा मोठ्ठा प्रसंग आहे. तो बघायला मी अगदी आतुर झाले आहे.”

कल्लू आणि त्याच्या टोळीच्या दृष्टीने, वेडसर गवळी बद्री म्हणजे सर्वांत उत्तम कलाकार होता. तो हनुमानाचे काम करीत असे. बद्री ठेंगणा आणि जाड होता. त्याच्या डोक्यावर विस्कटलेले केस असत. झुपकेदार मिशी, मोठे गोल डोळे आणि खणखणीत आवाज, असा होता बद्री.

त्यामुळे ज्या वेळी तो आपले संवाद बोलण्यासाठी मंचावर येई, त्या वेळी राम-लक्ष्मणसुद्धा फिके पडत. लंकेमध्ये, रावणाबरोबर झालेल्या बाचाबाचीनंतर हनुमान लंकेला आग लावतो, हा प्रसंग कल्लू आणि त्याच्या टोळीला भन्नाट आवडायचा.

गुरुजींनी रावण आणि हनुमानाच्या तोंडी लिहिलेले संवाद इतके प्रभावी होते, की प्रेक्षक अक्षरश: खिळून राहत आणि शांतपणे प्रत्येक शब्द ऐकत.

त्या संध्याकाळी कल्लूची टोळी अगदी सर्वांत आधी तंबूमध्ये दाखल झाली. बद्रीच्या म्हशी बाजूलाच बांधलेल्या होत्या. दामूच्या म्हणण्यानुसार त्यांना म्हशींच्या शेणावरून उंच उड्या मारायच्या होत्या. सतरंजीवर बसत आनंदाने नि:श्‍वास टाकता टाकता शब्बो म्हणाला, “वा वा! दुसर्‍या रांगेत मधली जागा मिळाली की!”

मुनिया आणि सरूकडे बघत चिडवण्याच्या सुरात कल्लू म्हणाला, “अर्थात उद्या आपल्याला जागा शोधावीच नाही लागणार. कारण उद्या आम्ही मंचावर असू.”

“हॅ... त्यात काय... तुम्ही फक्त मूर्खासारख्या उड्या मारता. तुमच्यापैकी कोणालाही एकही संवाद नाही.” मुनिया तोर्‍यात म्हणाली.

यावर आपलं म्हणणं खिदळत सांगत सरू म्हणाली, “इतकंच नाही तर शब्बोला चक्क मेघदूत मारणार आहे. त्यानंतर त्याला फक्त मंचावर ओंडक्यासारखं पडून राहायचं आहे.”

“मेलेल्या माणसाचा अभिनय सर्वांत अवघड असतो, हे तरी माहिती आहे का तुम्हाला?” शब्बोनं चिडून विचारलं. “मला अगदी सावकाश श्‍वास घ्यावा लागणार आहे आणि डोळेही घट्ट मिटून ठेवावे लागतील.”

“हो हो... तुला खजुरियातल्या सर्वांत चांगल्या मेलेल्या माकडाचं बक्षीस मिळेल.” दामू खिजवत म्हणाला.

सूर्यास्तानंतर तंबू भरायला सुरुवात झाली. मंचाच्या मागे तर कपडे घालणार्‍या, नटणार्‍या, कलाकारांची एकच गर्दी झाली होती. आज रामाचा प्रसंग नसल्यामुळे धरमपाल मोकळा होता. तो बद्रीला हनुमानाचा मेक-अप करण्यात गर्क होता.

“बद्री, तू मिशी का नाही कापत?” त्यानं विचारलं, “मिशीवाला हनुमान खूप विचित्र दिसतो. चित्रपटात किंवा टीव्ही वर हनुमान कधीच मिशीत नसतो.”

बद्री रागाने म्हणाला, “तिला तपकिरी रंग चढवून टाक. म्हणजे कोणाच्याही लक्षात येणार नाही. मी मिशी कधीच कापणार नाही, लक्षात ठेव.” त्यानंतर संवादाचा कागद समोर धरून बद्री पुटपुटत राहिला,“दर वर्षी गुरुजी संवाद कशाला बदलत असतात, कोण जाणे?”

“ते कलावंत आहेत आणि सगळेच कलावंत जरा विचित्र असतात. या वर्षी तर भरतभेटीच्या प्रसंगामध्ये राम आणि भरत यांनी गाणं गावं, अशी त्यांची इच्छा होती."

“गाणं?”

“हो... अमर होऊ दे... बंधू प्रेम... की असंच काहीतरी
होतं ते.”

“पण तुला तर गाता येत नाही.”

“तेच तर... आणि भरताचं काम करणार्‍या लट्टूलासुद्धा गाता येत नाही. आम्हाला गाता यावं म्हणून त्यांनी दोन दिवस खूप कष्ट घेतले आणि नंतर तो नाद सोडून दिला.”

अचानक बद्री उठून बसला आणि खड्या आवाजात ओरडू लागला, “गुरुजी, गुरुजी...”  
“काय झालं?” गुरुजी घाबरतच आले.
“तुम्ही रामासाठी गाणं लिहिलंत, मग हनुमानासाठी का नाही? मला तर गाताही येतं.”

“अरे बद्री!” तोंडात पान सरकवत गुरुजी म्हणाले,
“हनुमान गात नाही.”

पिळदार शरीर, जाड भुवया, पल्लेदार मिशी, आणि मोठ्ठे डोळे असलेला रावण खरोखर भीतिदायक दिसत होता. फक्त छोटेलालला, म्हणजे रावणाला आपले संवाद विसरण्याची सवय होती. “गुरुजींनी छोटेचे संवाद पाठ करून घेण्यासाठी फार मेहनत घेतली आहे. तो सगळे संवाद एकमेकांत मिसळून टाकतो,” दामू कुजबुजला.

“पण मग गुरुजींनी उपाय शोधला,” कल्लू म्हणाला.

“कोणता?”, सगळे जण त्याच्याकडे बघू लागले.

“नारायणाच्या ओठांकडे पाहा. तो छोटेला संवाद सांगतोय. गुरुजींनी नारायणला रावण आणि मंदोदरी असे दोघांचे संवाद पाठ करायला सांगितले.”

“वा... काय हुशारीची युक्ती आहे,” मुनिया कौतुकानं
म्हणाली.

“आला, आला, हनुमान आला,” सरू एकदम आनंदानं उद्गारली. 

राक्षसांनी हनुमानाला खेचून मंचावर आणलं. दोरखंडामध्ये बांधलेल्या हनुमानाकडे राक्षस बघत होते, पण हनुमान मात्र रावणाकडे रागाने बघत ताठ उभा होता. पिळदार शरीर, जाड भुवया, पल्लेदार मिशी, आणि मोठ्ठे डोळे असलेला रावण खरोखर भीतिदायक दिसत होता. फक्त छोटेलालला, म्हणजे रावणाला आपले संवाद विसरण्याची सवय होती.

##
“गुरुजींनी छोटेचे संवाद पाठ करून घेण्यासाठी फार मेहनत घेतली आहे. तो सगळे संवाद एकमेकांत मिसळून टाकतो,” दामू कुजबुजला.

“पण मग गुरुजींनी उपाय शोधला,” कल्लू म्हणाला.

“कोणता?”, सगळे जण त्याच्याकडे बघू लागले.

“नारायणाच्या ओठांकडे पाहा. तो छोटेला संवाद सांगतोय. गुरुजींनी नारायणला रावण आणि मंदोदरी असे दोघांचे संवाद पाठ करायला सांगितले.”

“वा... काय हुशारीची युक्ती आहे,” मुनिया कौतुकानं
म्हणाली.

“आला, आला, हनुमान आला,” सरू एकदम आनंदानं उद्गारली. राक्षसांनी हनुमानाला खेचून मंचावर आणलं. दोरखंडामध्ये बांधलेल्या हनुमानाकडे राक्षस बघत होते, पण हनुमान मात्र रावणाकडे रागाने बघत ताठ उभा होता.

“कोण आहे हा? छोटेला संवाद सांगण्यासाठी मंदोदरी 

कानात कुजबुजली.

रावणानं कान देऊन संवाद ऐकला आणि मग जोरात म्हणाला, “कोण आहे हा?”

एक राक्षस पुढे येऊन म्हणाला, “महाराज, आम्ही याला अशोकवनात पकडलं. तो सीतादेवीशी बोलत होता.”

“काय?” मंदोदरी म्हणाली.  

“काय?” या पुढच्यासुद्धा सगळ्या ओळी अचानकपणे आठवल्यामुळे रावण एकदम जोरात बोलू लागला, “हा आत आलाच कसा? आणि तिकडे काय करत होता?” रागानं हातवारे करत रावण बोलला. 

मुनियाने खिदळायला सुरुवात केली. जेव्हा इतरांनीही रावणाचा चेहरा पाहिला, तेव्हा ते सर्वच हसू लागले. हातवारे करताना रावणाची एका बाजूची, काळ्या गांडुळासारखी दिसणारी खोटी मिशी पडून, ओठांवर लटकत होती.

विंगेत उभे राहून, गुरुजी रावणाच्या चेहर्‍याकडे बोट दाखवून त्याला हातवारे करत होते हे कल्लूनं पाहिलं. आपले संवाद सुरू करण्याच्या बेतात असताना जेव्हा हनुमानाचं लक्ष प्रेक्षकांकडे गेलं, तेव्हा त्याला कळेना, इतक्या गंभीर प्रसंगामध्ये सगळे हसत का बरं होते?

अंधारात बघत त्याने विचारलं, “काय झालं? तुम्ही सगळे का हसताय?”

“बद्रीदादा, रावणाची मिशी पडते आहे,” कोणीतरी त्यांना माहिती पुरवली.

“अरे बापरे... माफ करा...” रावणानं निराशेनं उडी मारली आणि चटकन मिशी नीट केली. घामाघूम होऊन तो मंदोदरीकडे वळला आणि म्हणाला, “आता मी काय बोलू?” गडबडीत रावण हे सुद्धा जोरातच बोलला आणि प्रेक्षकांमध्ये अजूनच हशा पिकला. तिकडे वैतागून गुरुजी पान चावू लागले.

“बेशरम वानरा, कोण आहेस तू...” मंदोदरीनं सांगितलं.

##
रावण अजूनही गोंधळलेलाच होता.

“काय? ठीक आहे... बेशरम वानरा, कोण आहेस तू?” अखेर हनुमानाकडे पाहत रावण पुढे म्हणाला, “कुठून आला आहेस तू?”

पुढे झुकून संवाद ऐकत शब्बो म्हणाला, “आता माझा आवडीचा संवाद येणार आहे...”

काही महत्त्वाचे संवाद गुरुजींनी कवितेत लिहिले होते आणि हनुमान स्वत:चा परिचय करून देताना ते म्हणायचा. त्या ओळी म्हणजे शब्बोनं आजवर ऐकलेलं सर्वांत उत्तम काव्य होतं. शिवाय बद्री कामंही छान करत असे. भारदस्तपणे उभा राहून, छाती ठोकत आणि रागाने तो म्हणत असे, “बेशरम वानर? मला असं म्हणणारा तू रे कोण? मी कोण याची तुला काही कल्पना?” 

यानंतर प्रेक्षकांकडे बघून शब्बोला तोंडपाठ असलेली कविता बद्री म्हणत असे,

'मी तर रामाचा चेला

मी, हनुमान अलबेला

तू रावण बलवान

करेन मी तुला हैराण '

यानंतर अगदी नाट्यमय पद्धतीनं थांबून, पुन्हा एकदा छातीठोकपणे तो म्हणे,

'मी आहे पवनपुत्र हनुमान! '

सगळे प्रेक्षक श्‍वास रोखून बघत असताना, हनुमानाने रावणाकडे कटाक्ष टाकला आणि तो म्हणाला, “मी कोण आहे याची तुला काही कल्पना?” त्याने प्रेक्षकांकडे बघितलं आणि बद्रीनं चक्क गायला सुरुवात केली.

मी आहे... रामाचा चेला...

सरूचे डोळे आश्‍चर्यानं मोठे झाले, “अरे, हा तर गातो आहे.”

मी आहे हनुमान अलबेला....

हनुमानाचं गाणं सुरूच राहिलं.

“वा... हा तर छान गातोय,” कल्लू आनंदानं हसत म्हणाला, 

“बद्रीदादाला तर छान गाता येतं की.”

विंगेमध्ये गुरुजी वीज पडल्यासारखे थक्क होऊन उभे होते. बद्रीला गाताना पाहून ते तोंडातलं पान चावायचंसुद्धा विसरून गेले.

छताकडे डोळे लावून, एखाद्या हिरोला शोभेल अशा आविर्भावात बद्री गायला. त्याच्या गाण्याची चाल इतकी सुंदर होती, की प्रेक्षकांनी टाळ्यांवर ताल धरला. इतकंच नव्हे तर आपण मंचावर आहोत, ते विसरून नारायणसुद्धा त्यामध्ये सामील झाला. एक राक्षस तालात नाच करत होता. बद्री आनंदानं हरखून गेला आणि त्याच आनंदात त्यानं संपूर्ण गाणं पुन्हा गायचं ठरवलं.

शेवटची ओळ आल्यानंतर त्यानं हातानं सर्वांनाच गाण्याची विनंती केली आणि तो म्हणाला, “मी आहे... पवनपुत्र...”

प्रेक्षक एकच गलका करून ओरडले, “हनुमान!”
शेताच्या बाजूला बांधलेल्या बद्रीच्या इमानदार
म्हशीदेखील हंबरल्या.

दमून-भागून घरी जाताना कल्लू आणि त्याच्या टोळीनं
जाहीर करून टाकलं, की ही आजवरची सर्वांत जास्त रंगलेली रामलीला होती.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Sucheta Kadethankar
* Language: mr

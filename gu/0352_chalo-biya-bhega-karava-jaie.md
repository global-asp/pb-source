# ચાલો, બિયાં ભેગાં કરવા જઇએ!

##
ટૂકા અને પોઈને જાતજાતની ચીજો ભેગી કરવાનું ગમે . નદી કિનારા પરના સુંવાળા પથ્થરો, ગોળ અને ગલીપચી કરાવે તેવાં પીંછાં જેવાં પાદડાં, શાળાના ગણવેશમાંથી તૂટી ગયેલાં લાલ ચટ્ટક બટન – ટૂકા અને પોઈ આ બધું જ વીણી લે. રોજ શાળા બાદ આ બંને દોસ્તો નદીકાંઠા પાસેના નાળિયેરના ઝૂકેલા ઝાડ પાસે જાય છે, અને ત્યાં પોતાના ખાસમખાસ દોસ્તની રાહ જુએ.

બરાબર પાંચના ટકોરે, એકાદ જૂની સ્કૂલ બસની જેમ હાંફતી ઈન્જી આવે છે. ઈન્જી એક વહાલી કૂતરી છે, જેની આંખો ચૉકલૅટ જેવા રંગની છે અને તે પૂંછડી તો, બસ, પટપટાવ્યા જ કરે.

##
ટૂકા, પોઈ અને ઈન્જી માથાં ઝુકાવીને ઘાસછાયા રસ્તે ચાલ્યા કરે. રસ્તામાં શેવાળવાળા પથ્થર પડ્યા હોય. બસ, આ બધામાંથી જાતજાતની વસ્તુઓ એમની આંખો શોધ્યા કરે ને જે મજેદાર વસ્તુઓ મળે એ ભેગી કરતાં જાય. પણ એમને જાતજાતનાં બિયાં ભેગાં કરવાનું બહુ ગમે!

વરસાદ આવે ત્યારે દેખા દે એ લાલ કીડા જોયા છે ને? બસ, એ ઇંદ્રગોપ જેવાં જ લાલચટક બિયાં એમને મળે. તેમનાં કપડાંને ચીટકી જતાં કાંટાવાળાં બિયાં, અને કૉપર પૉડ ઝાડના વિરાટ શિંગ-આકારનાં બિયાં ટૂકા અને પોઈ ભેગાં કરે છે.

##
ટૂકા અને પોઈ જ્યારે આ શિંગ-બિયાંને હલાવે છે ત્યારે તેમાંથી ટ્શ્શશ-ટ્શ-ટ્શ્શશ એવો મજાનો અવાજ આવે છે. બિયાંના આ સંગીત સાથે મેળ ખાતા રમૂજી ગીતો બનાવવાની પોઈને બહુ જ મજા આવે છે.

##
“ઈન્જી કૂતરાંઓમાં સૌથી સારી,
તેને ગમે મોટાં ફૂલ અને નાનકડા દેડકા, અને પંખીઓ તથા બિયાં અને વળી કીડીઓ તથા ગોકળગાય, પણ તેને સૌથી પ્યારી પોતાની આ પૂંછડી ન્યારી!”

તે આવાં ગીતો ગાયાં જ કરે છે, અને ટૂકાને હસવું આવે અને ઈન્જી મૉજમાં આવી ભસવા લાગે.

##
ટૂકા, પોઈ અને ઈન્જી આમલીના ઝાડની નીચે બેઠાં છે. ઝાડની આસપાસ પડેલી બટકી શિંગો ટૂકાને સૌથી વધુ ગમતાં બિયાં છે. આ શિંગની અંદરનું ચમકદાર કથ્થઈ રંગનું બિયું ન મળે ત્યાં સુધી, તેની ઉપરના ખાટા ગરને ચૂસવાની તેને મજા આવે છે. આ ખાટા ગરને ચૂસતી વખતે ટૂકાના ચહેરાના હાવભાવ એવા થાય અને ગરદન પરના વાળ એ રીતે ઊભા થાય કે આપણને હસવું આવે.

##
અચાનક જ તેમને એક નાનો તીણો અવાજ સંભળાયો, “હૅલ્લ્લ્લ્લ્લ્લલો”

ટૂકા અને પોઈ મૂંઝાઈને એકબીજા સામે જોયા કરે છે. આસપાસ તો કોઈ જ દેખાતું નથી.

“અહીં ઉપર જુઓ! અહીં ઉપર!” એ જ અવાજ ફરીથી સંભળાયો.

ટૂકા અને પોઈ ઉપર-નીચે ને આસપાસ બધે નજર ફેરવે છે, પણ તેમને કોઈ જ દેખાતું નથી.

##
“અરે, એ તો હું છું, પાચા. હું આમલીનું ઝાડ.” ઈન્જી વધુ જોરથી ભસે છે અને તેની પૂંછડી દર વખત કરતાં વધુ પટપટાવે છે. ફટ-ફટ-ફટ, તેની પૂંછડી ઉપર અને નીચે હલે છે.

“હૅલો ઈન્જી,” પાચાએ એટલે કે આમલીના એ ઝાડે કહ્યું. “અરે, કેટલા દિવસથી તું તો દેખાણી જ નથી!”ટૂકા અને પોઈ પૂતળાની જેમ સ્થિર થઈ ગયાં. તેમની આંખો પહોળી થઈ જાય છે અને તેમનું મોં મોટા ગોળાકારની જેમ ખૂલ્લું રહી જાય છે.

આખરે, પોઈ શરમાઈને હસે છે અને કહે છે, “ હૅલો પાચા, આમલીના ઝાડ.

##
તમને મળીને આનંદ થયો. મારૂં નામ પોઈ છે!” પછી તે ઝાડને જોરથી વળગી પડે છે. પાચા ખીખીખીખી હસી પડે છે, “આજ પહેલાં મને કોઈ નાની છોકરી ભેટી નથી! મને તો ગલીપચી થાય છે!”

“અમે પણ આ પહેલાં ક્યારેય બોલતા ઝાડને મળ્યા નથી!” ટૂકા બહુ ખુશ થતાં બોલ્યો, “આ તો આપણા બધાંનો નવો જ અનુભવ.” આ સાંભળતાં જ પાચા જોરથી હસી પડે છે, અને તેની ડાળીઓ પર વળગેલાં પાંદડાં પરની લીલાશ જાણે ખીલી ઊઠે છે.

“આજે તમે બંને શું કરવાનાં છો?” પાચાએ પૂછ્યું. ટૂકા અને પોઇ કહે, “અમે તો ભાતભાતની વસ્તુઓ વીણવા નીકળ્યાં છીએ!”

##
ટૂકા અને પોઈ પાચા ઝાડને ફૂલો, કાંકરા અને ચીકણી આમલીથી ભરેલી તેમની થેલી દેખાડે છે. “ઓ હો, તમે બંને બિયાં ભેગાં કર્યાં છે ને કંઈ!, એ તો મજાની વાત, ભઇ!” પાચાએ કહ્યું. “તમને ખબર છે ને, મારો જન્મ પણ આમલીના એક નાનકડા. બીમાંથી જ થયો છે? અને હવે મારી સામે જુઓ, હું કેવડો મોટો થઈ ગયો છું! મારી આ ડાળીઓ પર ચકલીઓ, ખિસકોલીઓ અને કાગડાઓનો કેટલો મોટો પરિવાર મારી સાથે રહે છે.”

ઈન્જી તો ઉમંગમાં આવીને ભસવા. લાગી ‘ભઉ! ભઉ! ભઉ!’ ઈન્જી તો હળવેથી એટલું જ ભસી, પણ ટૂકા બારાબર સમજ્યો: ‘એ કઇ રીતે વળી?’

##
“તમે જે બીયાં ભેગાં કરો છો ને,” પાચાએ સમજાવ્યું, “એ બધાં જ ઝાડનાં બચ્ચાં જ છે.”

“ઓહો, એવું છે?” પોઈની ભમ્મર તણાઇ જાય છે: “શું બધાં જ બિયાંમાંથી આમલીનાં ઝાડ ઊગે?” પોતાની પાસે ઘેર કેટલાં બિયાં છે એ યાદ કરતાં પોઇ પૂછે છે. “અરે ના રે ના!” પાચાએ જવાબ આપ્યો. “બિયાંમાંથી બીજાં કેટલાંય ઝાડ પણ ઊગે છે.”

“તમારી થેલીમાં કોઈ ફળ છે કે?” પાચા પૂછે છે. ટૂકા હકારમાં ડોક હલાવતાં થેલીમાંથી એક નાનકડું લાલ સફરજન અને એક દબાયેલું કેળું કાઢે છે.

##
“હવે મજા જુઓ!” પાચાએ મોજમાં આવીને કહ્યું. હવે આ સફરજનને બટકા ભર્યા કર; બરાબર તેની વચ્ચોવચ તને કથ્થાઈ રંગનાં બી દેખાશે.”

“આ તો ચમક ચમક થતાં જીવડાં જ જોઇ લ્યો!” પોઈ બોલી ઊઠી.
પાચા હોલી ઉઠ્યો, “ઓહો! આ તો કેવાં મજાનાં છે! આ નાનકડાં બિયાં જ મોટાં થઈને સફરજનનાં ઝાડ બનવાનાં!”

“હવે કેળાના બે અડધા ટુકડા કરો અને જુઓ તેમાં શું છે,” પાચાએ કહ્યું.

##
“અરે, આમાં તો બિયાં દેખાય છે!” ટૂકા ઉત્સાહિત થઈને કહે છે. અસ્સલ ઊંઘી ગયેલા કાનખજૂરા જોઇ લ્યો!”

“બિયાં તો અનેક કદનાં ને આકારનાં હોય છે!” પાચા આમ બોલતો હતો ત્યાં ઈન્જીબાઇ તો વધેલું સફરજન ઓહિયા કરી ગયાં! “તે શું આ બધાં જ ઝાડનાં બચ્ચાં છે”, પોઈને પ્રશ્ન થયો.

“હાસ્તો!” પાચા કહે છે. “અને આ દરેક બીની અંદર એક નાનકડો છોડ હોય છે, જેને બહાર આવી આ દુનિયા જોવાની તાલાવેલી હોય છે.”

##
એ સાંજે ટૂકા,પોઈ અને ઈન્જી ઘર તરફ જઈ રહ્યાં હતાં ત્યારે, રસ્તામાં આવતાં બધાં ઝાડને તેઓ ધ્યાનથી જોતાં હતાં.

પવનના તાલે ઝૂલતાં નાળિયેરીનાં પાંદડાં કેવાં સરસ લાગતાં હતાં!

આકાશના વાદળી રંગમાં ગુલમહોરનાં રાતાં ફૂલ કેવાં શોભતાં હતાં!

અને આંબાની ખરબચડી ડાળી ઉપર હાથ ફેરવવાની કેવી મજા આવતી હતી!

અને, ઓહો, એક સાવા નાના-નાજુક બી માંથી આવડું મોટું ઝાડ બને છે એ કેવી અજાયબ વાત છે!

##
હજી પણ ટૂકા, પોઈ અને ઈન્જી દરરોજ સાંજે શાળા છૂટે પછી મળે છે. પણ હવે, ટૂકા અને પોઈ એવી ચીજો ભેગી કરે છે, જેમાં તેમણે વીણેલાં બિયાં વાવી શકાય. જૂનાં પગરખાં, નાળિયેરની ખાલી કાચલી, અરે વપરાયેલી પ્લાસ્ટિકની બાટલીઓ પણ તેઓ ભેગી કરે છે – આ દરેક વસ્તુનો ઉપયોગ કૂંડાં તરીકે કરી શકાય.

અને આમલીના ઝાડ પાચા પાસેથી પસાર થતાં અવાનવાર તેની સાથે જરા વાતો કરવા થોભે છે.

##
સરસ બીયાંની પાચાની માર્ગદર્શિકા

હૅલો, હું પાચા છું, આમલીનું ઝાડ, પણ મારાં તો બીજાં પણ ઘણાં નામ છે. હિન્દીમાં મને ઈમલી કહે છે, તમિલમાં મારું નામ પૂલી, તો વળી બંગાળીમાં મને તેંતુલ નામે ઓળખે છે. તો વિજ્ઞાનીઓએ મારું નામ ટૅમરિંડસ ઈન્ડિકા રાખ્યું છે.

ચાલો, હું મારાં કેટલાંક બીજાં બી-મિત્રો સાથે તમારી ઓળખાણ કરાવું. એમને તમારી ભોજનની થાળીમાં જોયાં હશે.

##
મરચાં
સામાન્ય નામ: લાલ મરચું
વિજ્ઞાનીઓએ મારું નામ રાખ્યું છે: કૅપ્સિકમ એનમ
મરચાંના અનેક આકાર, પ્રકાર અને રંગ હોય છે, અને દુનિયા આખીમાં બધી જ જગ્યાએ તે ઊગે છે. તેનાં બિયાં નાનાં, ગોળાકાર, તથા સપાટ હોય છે. મરચાં દાળ તથા શાકમાં તીખાશ લાવે છે. તેમને હાથ લગાડતી વખતે ધ્યાન રાખજો, કેમ કે તેઓ તમારી આંગળીઓમાં ચચરાટ લાવે છે! મરચું હાથમાં મસળાય તો બળતરા થાય, ધ્યાન રાખજો!
કૉફી
સામાન્ય નામ: કૉફી
વિજ્ઞાનીઓ મને કહે છે: કૉફીઆ અરેબિકા
તમારાં મમ્મી-પપ્પા રોજ સવારે જે કૉફી પીવે છે, એ વિશે તમે જાણો છો ? કૉફીનાં ફળ નાનાં બોર જેવાં હોય છે. એ દાણાને સૂકવીને પછી તેને શેકવામાં આવે અને પછી તેનો ભૂકો (પાવડર) કરવામાં આવે છે. બસ, એ ભૂકો આપણી કૉફી. કૉફીના છોડવા દક્ષિણ ભારતની ખડકાળ જમીનમાં સરસ પાકે છે.

ફણસ
સામાન્ય નામ: ફણસ
વિજ્ઞાનીઓએ મારું નામ રાખ્યું છે: આર્ટોકાર્પસ હેટરોફિલસ
બૅરી, સફરજન, કેળાં, કલિંગર અને ફણસ – આ બધાં જ ફળોમાં બી હોય છે. કેટલાંક બી આપણે ખાઈ શકતાં નથી, જેમ કે આંબાની ગોટલી. અન્ય, જેમ કે ફણસનાં બિયાંનો ઉપયોગ તેમને પાણીમાં પલાળીને રાખ્યા બાદ દાળમાં કરાય છે.

##
નાળિયેર
સામાન્ય નામ: નાળિયેર
વિજ્ઞાનીઓએ મારું નામ રાખ્યું છે: કોકોસ ન્યૂસિફેરા
કઠણ કવચવાળા તથા ક્થ્થાઇ રંગના નાળિયેરના લગભગ બધા જ ભાગ ઉપયોગી હોય છે. બહારનો રૂંછાવાળો, કઠણ ભાગ દોરડાં બનાવવાના કામમાં આવે છે, અંદરનો ગરનો ભાગ ભોજનમાં ઉપયોગમાં લેવાય છે. અને નારિયેળનું પાણી એ તો સ્વાદિષ્ટ પીણું છે, – ખાસ તો ગરમ દિવસોમાં. અને તમે જે તેલ માથામાં નાખો છો એ પણ નારિયેળમાંથી જ બને છે.

શિંગદાણા
સામાન્ય નામ: શિંગદાણા
વિજ્ઞાનીઓએ મારું નામ રાખ્યું છે: અરાચિસ હાઇપોજીઆ
બધા જ છોડવાઓને માટી બહુ ગમે છે, પણ શિંગદાણાને તો માટી એટલી ગમે છે કે તે તો ભોંયની અંદર જ ઊગે છે. અને એટલે જ ઘણા લોકો તેને ભોંયશિંગ પણ કહે છે. આ નાનકડા દાણા અનેક સારાં તત્ત્વોથી ભરપૂર હોય છે અને તેમને કાચા, બાફીને અથવા શેકીને ખાઇએ તો સ્વાદિષ્ટ જ લાગે છે.

##
ચોખા
સામાન્ય નામ: રાઈસિઆ
વિજ્ઞાનીઓએ મારું નામ રાખ્યું છે: ઓરાયઝા સાતિવા
ચોખા એ દુનિયાભરમાં પ્રચલિત ધાન્ય છે! ભારતીય ઘરોમાં તેનો બહોળો વપરાશ છે. છોડ પર હોય ત્યારે ચોખાનાં ડૂંડાંએ જાણે ખરબચડું કથ્થાઇ રંગનું જાકિટ પહેર્યું હોય એમ લાગે. આ આવરણ દાણાને કવચ આપીને તેને રક્ષિત રાખે છે.

ચૉકલેટ
સામાન્ય નામ: ચૉકલેટ
વિજ્ઞાનીઓએ મારું નામ રાખ્યું છે: થિઓબ્રોમા કાકાઓ (જેનો અર્થ થાય છે દેવતાઓનું અન્ન)
ચોખા સૌથી પ્રચલિત બીયાં હશે, પણ કાકાઓ એ ચોક્કસ જ સૌથી વધુ લોકપ્રિય બિયાં છે – ખાસ કરીને આપણાં મિત્રો ટૂકા અને પોઈના તો તે ખૂબ જ લાડકાં છે. કાકાઓનાં બિયાંમાંથી જ તો ચૉકલેટ બને છે. કાકાઓના દરેક ફળમાં લગભગ 30-50 બિયાં હોય છે, તેને પહેલા શેકવામાં આવે છે પછી તેને સાકર અને દૂધ સાથે ભેળવવામાં આવે છે અને તેમાંથી ચૉકલેટનાં સ્વાદિષ્ટ ચોસલાં બનાવવામાં આવે છે.

##
* License: [CC-BY]
* Text: Neha Sumitran
* Illustration: Archana Sreenivasan
* Translation: Ashish Bhinde
* Language: gu

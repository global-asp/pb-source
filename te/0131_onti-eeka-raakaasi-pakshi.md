# ఒంటి ఈక రాకాసి పక్షి

##
ఒంటి ఈక రాకాసి పక్షి గుర్రాన్ని తినేయలేదని మునియాకు తెలుసు. గుర్రాన్ని మింగగలిగినంత పెద్దగా అది ఉందన్నది నిజమే కానీ దానిని మింగిందన్నది నిజం కాదు. అదానియా
గ్రామంలో వాయు, ధ్రుత్ అనే గుర్రాలు లాగే గుర్రపు బండి ఒక్కటే ఉంది. ఆ పక్షి నివశిస్తుండే అడవిలోని చెరువు దగ్గర వాయు తప్పిపోయింది. ఒంటి ఈక రాకాసి పక్షి గురించి గ్రామస్తులకు ఎన్నో తరాల నుంచి తెలుసు. ఆ జాతి కొన్ని వందల సంవత్సరాల క్రితమే అంతరించిపోయిందని అనుకునేవారు.

##
తన ఈకలన్నీ పోయి ఒక్క ఈక మాత్రమే మిగిలి ఉన్న ఆ జాతిలో ఆఖరి పక్షి అది. అదానియా అడవులలో అది తిరుగుతోందని ప్రపంచానికి తెలియదు. గ్రామస్తులూ, ఆ పక్షీ ఒకరి జోలికి ఒకరు వెళ్లకుండా దూరంగా ఉంటున్నారు. కానీ, మునియా మాత్రం కాదు. కొంచెం కుంటుతూ నడిచినప్పటికీ, మునియా గుండె ధైర్యమున్న పిల్ల. ఆ రాకాసి పక్షిని చూడ్డానికి తరచూ అడవిలోకి జారుకునేది.

##
ఆ రాకాసి పక్షి ఎండలో విహరించడానికి, లేదా నీళ్లు ఎగజిమ్ముతూ ఒంటరిగా ఆడుకోవడానికి పగటి పూట చెరువు దగ్గరకు వచ్చేది. ఒక్కోసారి నీళ్లల్లో సగం మునిగి కూర్చునేది. కొన్నిసార్లు దాని జాడే కనబడేది కాదు. బహుశా దట్టమైన అడవిలో ఎక్కడో విశ్రాంతిగా కూర్చునేదేమో. అది చెట్టంత ఎత్తు ఉంటుంది. దానికి బలమైన, పొడవాటి మెడ, గోళ్లు ఉండే పెద్ద కాళ్లు, బల్లెంలాంటి పెద్ద ముఖమూ ఉండేవి. సూదిలా పదునైన దాని గోళ్లు భయం గొలిపేవి.

##
కానీ, అది శాఖాహార పక్షి అని, చాలా సిగ్గరి అని మునియా త్వరలోనే తెలుసుకుంది. అది చెరువు ప్రక్కన ఆకులు తింటూఉండేది. తనకీ దానికీ కొన్ని పోలికలున్నాయని మునియాకి అనిపించేది. ఆ పెద్ద పక్షి ఎగరలేదు, తాను పరిగెత్తలేదు. గ్రామంలోని ఇతర పిల్లలు కుంటుతూసాగే తన నడకను వెక్కిరించేవారు, తమ ఆటలలో కలుపుకునే వారు కాదు. అందుకే ఒంటరిగా ఉండడానికే ఆమె ఇష్టపడేది.

##
అమ్మ పొయ్యి వెలిగించడానికి ప్రతిరోజూ ఉదయం మునియా ఊరి బావి నుంచి మూడు కుండల నీళ్లు తెచ్చేది, కట్టె పుల్లలు ప్రోగు చేసేది. మునియా ఆ తరువాత బయటకు వెళ్లి చాలాసేపటివరకు తిరిగివచ్చేది కాదు. మునియా పిల్లలతో ఆడుకోవడానికి వెళ్లింది అనుకునేది అమ్మ. కానీ రాకాసి పక్షి ఉండే అడవిలోని చెరువు దగ్గరకు మునియా వెళుతోందని ఆమెకు తెలియనే తెలియదు.

##
ఒక రోజు మునియా ధైర్యం కూడదీసుకుని చెరువు
దగ్గరికి వెళ్లింది. తల తిప్పకుండానే కళ్లు గిర్రున తిప్పి మునియా వంక చూిసింది ఆ పక్షి. తన నెత్తిమీద రొద చేసే ఈగలను పట్టించుకోనట్టుగా మునియా రాకను కూడా
పట్టించుకోనట్టు అది కళ్లు మూసేసుకుంది. మునియా
తన కాళ్లను నేల మీద తప తపా కొట్టింది. హఠాత్తుగా ఆ పక్షి తన కాలును ఎత్తింది. మునియా పెద్దగా అరిచి లోతు తక్కువగా ఉన్న చెరువు నీళ్లల్లో పడిపోయింది. నీళ్లు
ఓడుతూ చెరువులోంచి బయటకు వస్తున్న మునియాకి
రాకాసి పక్షి ఊగిపోతూ కనిపించింది. అది నవ్వుతోంది!

##
"నేను నీళ్లల్లో పడటం నీకు నవ్వులాటగా ఉందేమిటి?" కోపంతో మునియా అక్కడినుండి వెళ్ళిపోసాగింది. కొంతదూరం వెళ్లేసరికి ఒక గుండ్రటి వస్తువు ఆమె కాలికి తాకింది. రాకాసి పక్షి ఆ పండును ఆమె వైపుకి విసిరింది. తటపటాయిస్తూ మునియా ఆ పండుని పక్షి వైపుకి విసిరింది. ఆ పక్షి పక్కకు జరిగి తన నోటితో దానిని పట్టుకుంది.  
ఆ విధంగా రాకాసి పక్షితో మునియాకి స్నేహం మొదలైంది.  తనకి నేస్తం దొరికిందని సంబరపడుతున్న సమయంలో వాయు గుర్రం కనబడకుండా పోయింది. ప్రతి ఒక్కరూ రాకాసి పక్షినే అనుమానించసాగారు.

##
వాయు కోసం అంతటా అన్నిచోట్లా వెతికాక, గ్రామస్తులందరూ పెద్ద మర్రి చెట్టు కిందకి చేరారు. అదానియా గ్రామంలో ఒకళ్లపై ఒకళ్లకి అందరికీ నమ్మకం ఉంది. వాళ్ళల్లో దొంగ ఉండే అవకాశమే లేదు. చెరువు వైపుగా వాయు కదం తొక్కుతూ  వెళ్ళడం చూశానని పాలాయన ఒట్టేసి చెప్పాడు.
"వాయు జాడ ఎక్కడా కనబడలేదు. అడవిలో ఏదో ఒకటి దాన్ని పట్టుకుని ఉండవచ్చు," ఒక వ్యక్తి గ్రామ పెద్దతో అన్నాడు.
"ఒంటి ఈక రాకాసి పక్షి కాకపోతే ఇంకెవరు ఆ పని చేసి ఉంటారు? దాన్ని చంపెయ్యాలి," అన్నాడు పాలాయన. "ఇంతకాలంగా అది కుట్రలు పన్నుతూ ఉండి ఉంటుంది."

##
అక్కడ చేరిన వాళ్లంతా అతడితో ఏకీభవించారు. జరుగుతున్నదంతా మునియా నిశ్శబ్దంగా చూస్తోంది.

ఆమె మాట్లాడాలనుకుంది, కానీ భయపడింది. ఆమె
మాటలు ఎవరు నమ్ముతారు?
"ఇన్నేళ్ల ఒంటరి జీవితం వల్ల ఆ రాకాసి పక్షి ప్రమాదకరంగా తయారయింది," అని అన్నాడు మునియా తండ్రి.
"ఈ రోజు గుర్రాన్ని మ్రింగింది. రేపు మన పిల్లల్నే                 మ్రింగవచ్చు." గ్రామస్తుల అరుపుల మధ్య గ్రామ పెద్ద మాట్లాడాడు, "సోదరులారా, మనం ఒక రాకాసిని ఎదుర్కొంటున్నప్పటికీ మన వైపు సంఖ్యా బలం ఉంది. కాబట్టి దాన్ని చంపేద్దాం." అందరూ అంగీకారంగా అరిచారు.

##
"ఒంటి ఈక రాకాసి పక్షి గుర్రాన్ని తినలేదు," కుంటుతూ ముందుకు వస్తూ అన్నది మునియా మెల్లిగా, దృఢంగా. "వాయు తప్పి పోయినప్పుడు నేను రాకాసితోనే ఉన్నాను!" ఆ గుంపంతా ఒక్కసారి నిశ్శబ్దంగా మారిపోయింది. "దీని అర్థమేంటి?" అని అరిచాడు గ్రామ పెద్ద. "ఆ రాకాసి పక్షి నా స్నేహితురాలు. అది మాత్రం ఈ పని చెయ్యలేదు!" అంది మునియా. "ఈ పిల్లకు మతిపోయింది," అని ఎవరో వెనుక నుంచి అరిచారు.
మిగతా పిల్లలంతా నవ్వుతూ హేళన చేశారు. "అది ఆకులు మాత్రమే తింటుంది. వాయుని ఎట్లా మింగగలదు?" మునియా తాను ఉన్నచోటు నుంచే గట్టిగా చెప్పింది.

##
"నీకు జడ వేసుకోవడం కూడా రాదు గానీ మాకు సలహాలు ఇస్తున్నావా?" అంటూ వాళ్ల నాన్న అరిచాడు.

"పో, పోయి నీ స్నేహితులతో ఆడుకో!"
"నాకున్న స్నేహితురాలు ఆ పక్షి ఒక్కటే," అంది మునియా. నాన్న ఆమె వైపు ఉరిమి చూశాడు. కానీ, మునియా భయపడి ఏడవలేదు. గ్రామస్తులందరి ఎదుట అలాగే నిలబడింది.

"ఈ పిల్ల సంగతి మరిచిపోండి. రేపు పొద్దున్న పక్షిని పట్టేద్దాం," అన్నాడు గ్రామ పెద్ద. ఆ గుంపంతా చెదిరిపోయింది.

##
ఆ పక్షి ఏ పాపం ఎరుగదని నిరూపించడానికి మునియాకి ఒక్క రాత్రే సమయం ఉంది. "ఆలోచించు మునియా, ఆలోచించు!" అని తనలో తానే అనుకుంది. "చెరువుకి వెళ్లే దారిలో వాయు వెళ్లడం పాలాయన చూశాడు.
కానీ, ఆ దారి చెరువుకి ముందే వంపు తిరిగి చందేశారా గ్రామం వైపుకి వెళుతుంది. వాయు అటు వెళ్లి ఉంటే?"
మునియా అమ్మా, నాన్నా ఆమె మీద బలే కోపంగా ఉన్నారు. ఒక్క మాట కూడా మాట్లాడకుండా ఆమెను పడుకోబెట్టేశారు. వాళ్లు నిద్రపోయాక మునియా లేచి లాంతరు తీసుకుని ఇంటి బయటకు వచ్చింది.

##
ఆమె గ్రామం దాటి అడవి దారిన పదిహేను మైళ్ల దూరాన ఉన్న చందేశారా గ్రామానికి బయలుదేరింది. ‘ఊ...’ ఒక గుడ్లగూబ అరుపు అడవి నుంచి వినిపించింది. దూరం నుంచి ఒక నక్క ఊళ వినిపించింది. పొడవాటి, నల్లని వేళ్ళ మాదిరి చెట్ల నీడలు కదులుతున్నాయి. ఆమె కాసేపు తటపటాయించింది. కానీ, ప్రశాంతంగా అడవి లోపల నిద్రపోతున్న రాకాసి పక్షి గుర్తుకు వచ్చింది. ఆమె ఈ రాత్రి   ఆ చిక్కుముడిని విప్పకపోతే, పాపం ఆ పక్షి మరో రాత్రి చూడదు. ఆమె గట్టిగా ఊపిరి తీసుకుని అర్ధరాత్రి ఒంటరిగా ఆ అడవి దారిన కుంటుతూ నడవసాగింది.

##
మరునాడు ఉదయం గ్రామస్తులంతా కర్రలు, శూలాలు, పదునైన రాళ్లు, పొడవాటి కత్తులూ తీసుకుని చెరువు దగ్గర చేరారు. ఈ గుంపంతా అక్కడికి చేరేటప్పటికి ఒంటి ఈక రాకాసి పక్షి నిద్రపోతూ ఉంది. ఈకలు లేని దాని వెన్నుమీద సూర్యుని కాంతి మెరుస్తోంది. అది మెల్లిగా లేచి ఈ గుంపునంతా చూసింది. దాని ఆకారం చూసి గ్రామస్తులు కొంత దూరంలోనే ఆగిపోయారు. ఒక్క క్షణం సందేహించాక గ్రామ పెద్ద ‘‘సిద్ధంగా ఉండండి!’’ అంటూ అరిచాడు. ఆ గుంపు పెద్దగా అరుస్తూ తమ ఆయుధాలపై పట్టు బిగించింది. ఆ పక్షి మీద దాడి చేయడానికి అందరూ సిద్ధంగా ఉన్నారు.

##
"ఆగండి!" మునియా సన్న గొంతు ఆ గోలలోంచి వినబడింది. ఆ గుంపుకీ, రాకాసికీ మధ్యకి ఆమె కుంటుతూ వచ్చింది.

"మునియా, వెంటనే ఇవతలికి రా," వాళ్ల నాన్న అరిచాడు. "ఆమెను పట్టుకోండి," ఇంకెవరో అన్నారు.
మునియా తండ్రీ, మరొక గ్రామస్తుడూ ఆమె వైపు పరుగెత్తారు. ఆ రాకాసి పక్షి కూడా రెండు అడుగులు ముందుకు వేయటంతో వాళ్లు ఆగిపోయారు.

"సరే... నువ్వు మొండికేస్తే మేం ఇద్దరి సంగతీ తేలుస్తాం," అని అరిచాడొకడు బల్లెం పుచ్చుకుని.

##
"ఏం జరుగుతోంది?" అంటూ గుంపు వెనకనుంచి ఒకరు అరిచారు. కొద్దిగా గూని, పొడుగాటి మెరుస్తున్న గడ్డం ఉన్న మనిషి గుర్రం కళ్ళాలు పట్టుకుని వస్తున్నాడు.

గ్రామ పెద్ద ఆశ్చర్యపోతూ అడిగాడు.

"సారథీ, ఇక్కడ నువ్వేం చేస్తున్నావు? నీతో వాయు ఎందుకుంది?"

##
"వాయుని కొన్నేళ్ల క్రితం నీకు అమ్మాను. నిన్న నేను మీ గ్రామం గుండా వెళుతున్నాను. నా బండిని వాయు సోదరులైన ఘభ్రు, ఝభ్రు గుర్రాలు లాగుతున్నాయి. వాయు కట్లు వదిలించుకుని, చందేశారా గ్రామానికి మా వెంట ఎలా వచ్చిందో మాకు తెలియదు. నేను దానిని గుర్తు పట్టలేదు. దీన్ని ఏమి చెయ్యాలో తెలియలేదు. ఈవేళ పొద్దున, ఈ చిన్న పిల్ల ఒక గుర్రం తప్పిపోయిందని ఒక్కో గుడిసెకీ వెళ్లి అడుగుతుంటే చూశాను. ఇంతకీ ఈ గోలంతా ఏమిటి?"  అని అతను మళ్లీ అడిగాడు.

##
సారథికి గ్రామస్తులు జవాబు చెప్పలేకపోయారు. సిగ్గుతో తలలు వంచుకున్నారు. మునియా నాన్న ఆమె దగ్గిరకి వెళ్లి ఆమెను ఎత్తుకొని ఊళ్లోకి తీసుకుని వెళ్లాడు. ఆ రోజు నుంచి మునియా. కుంటడం గురించి ఎవరూ ఎగతాళి చెయ్యలేదు. ఆమెతో పిల్లలందరూ స్నేహంగా ఉండాలని ప్రయత్నించారు. రాకాసి పక్షితో కూడా స్నేహం చెయ్యాలని వాళ్లకి ఉంది. మునియా కథ చాలా గ్రామాలకు చేరింది. దూరాన గ్రామాల్లో కూడా గుసగుసలుగా చెప్పుకొనేవాళ్లు, "ఒంటి ఈక రాకాసి పక్షి గుర్రాన్ని మింగలేదు అని మునియాకి తెలుసు!"

##
మన భూమి మీద నడయాడిన పక్షులలోకెల్లా పెద్దదైన ఏనుగు పక్షి (శాస్త్రీయ నామం ఎపయోర్నిస్ మాక్సిమస్) అని విని ప్రభావితమై రాసిన కథ ఇది. మెడగాస్కర్ ద్వీపాలలో ఇది ఉండేది. రాను రాను ద్వీపంలో జనాభా పెరిగి, అడవులు నశించిపోవడంతో, ఆ జాతి పదిహేడు వందల సంవత్సర కాలంలో అంతరించిపోయింది.

##
* License: [CC-BY]
* Text: Arefa Tehsin
* Illustration: Sonal Goyal, Sumit Sakhuja
* Translation: Janaki Rani Turaga
* Language: te

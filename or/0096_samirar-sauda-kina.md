# ସମୀରାର ସଉଦା କିଣା

##
ସମୀରାର ଜନ୍ମଦିନ ପାଇଁ ମାଆ ହାଲୁଆ କରିବାକୁ ଯାଉଥିଲେ।

ଦେଖିଲେ ଯେ ସୁଜି ନାହିଁ।

“ଝିଅରେ, ତୁ ସେଇ ଦୋକାନକୁ ଯାଇ କିଛି ସୁଜି କିଣି ଆଣିବୁ?” ରାସ୍ତାର କୋଣରେ ଥିବା ଦୋକାନଟିକୁ ଦେଖାଇ ମାଆ କହିଲେ ଓ ସମୀରାକୁ କିଛି ପଇସା ଦେଲେ।

##
ମାଆ କହିଲେ, “ଇଏ ବାର ଟଙ୍କା। ଦୋକାନୀକୁ ଅଧାକିଲୋ ସୁଜି ପାଇଁ କହିବୁ। ମୁଚକକୁ ସଙ୍ଗରେ ଏଇ ଯାଆ। ହଁ, ରାସ୍ଥାରେ କେହି ଅଜଣା ଲୋକ ସଙ୍ଗେ କଥା ହେବୁନି।” ସମୀରା ଯେତେବେଳେ ମୁଚକକୁ ନେଇ ଅଧାକିଲୋ ସୁଜି ପାଇଁ ବାହାରିଲା, ମା ପୁଣି କହିଲେ, “ଗଛ ଚଢ଼ି ଚଢ଼ି ଯିବୁନି।”

ଫେବୃଆରିର ଏଇ ଦିନଟି ଥିଲା ଅତି ମନୋରମ।  ଲା...ଲା...ଲା...ଲା ଗାଇ ଗାଇ ସମୀରା ଡେଇଁ ଡେଇଁ ଚାଲିଲା। ମୁଚକ ବି ଖୁସିରେ ଉଫ୍‍...ଉଫ୍‍ ହେଲା।

##
ସେମାନେ କୋଣ ଦୋକାନରେ ଠିକ୍‍ ପହଞ୍ଚିଲା ବେଳକି ସମୀରା ଗୋଟେ ପ୍ରଜାପତି ଦେଖିଲା। “ଆଃ, କେଡ଼େ ସୁନ୍ଦର ପ୍ରଜାପତି। ଚାଲ ତାକୁ ଧରିବା।” ସମୀରା କହିଲା ଓ ଦୁହେଁ ଯାକ ପ୍ରଜାପତି ପଛରେ ଦୌଡ଼ିଲେ।

##
ପ୍ରଜାପତି ସେଠୁ ଯାଇ ବାରମାସୀ ଫୁଲ ଉପରେ ବସିଲା। ସମୀରା ତା ପାଖରେ ଠିକ୍‍ ପହଞ୍ଚିଲା ବେଳକୁ ସେ ଦୂରକୁ ଉଡ଼ିଗଲା। “ଆହା!” ସମୀରା ଦୁଃଖରେ କହିଲା। ତାପରେ ସେ ମନେ ପକାଇଲା ଯେ ପ୍ରଜାପତି ଧରିବା ଭଲ ନୁହେଁ। ସେମାନଙ୍କୁ ଖୋଲା ଛାଡ଼ିଦେବା ଦରକାର।

##
ଧୁସର ରଙ୍ଗର ଗାର ପଡ଼ିଥିବା ଗୋତେ ମାଟିଆ ରଙ୍ଗର ବିରାଡ଼ି ତାଙ୍କ ପାଖ ଦେଇ ଦୌଡ଼ି ଚାଲିଗଲା।

ମୁଚକ୍‍ ତାକୁ ଦେଖି ଭୋ ଭୋ ହୋ‍ଇ ଝପଟିଗଲା। ମୁଚକ୍‍ ପଛରେ ସମୀରା ବି ଅଣନିଃଶ୍ୱାସୀ ହୋ‍ଇ ଦୌଡ଼ି ଚାଲିଲା। ସେଇ ଧୁସର-ମାଟିଆ ରଙ୍ଗର ବିରାଡ଼ିଟି ଗୋଟେ କାନ୍ଥ ଉପରକୁ ଚଢ଼ିଗଲା ଓ ଅଦୃଶ୍ୟ ହୋ‍ଇଗଲା। ମୁଚକ୍‍ ଓ ସମୀରା ସେଇଠି ଅଟକିଗଲେ। ପରସ୍ପରକୁ ଚାହିଁ ହସିଲେ।

##
ତାପରେ ସମୀରା ଗୋଟେ ଟଗର ଗଛ ଦେଖିଲା। “ଏଇ ଫୁଲଗୁଡ଼ିକ ରାତି ଆକାଶର ତାରାଭଳି ଦେଖାଯାନ୍ତି ନାହିଁକି? ଏଇ ଫୁଲ ପାଇଲେ ମାଆ ବହୁତ ଖୁସି ହେଇଯିବ।” ସେ ଭାବିଲା ଓ ପ୍ରଚୁର ଟଗର ଫୁଲ ତୋଳିଲା।

##
ମୁଚକ୍‍ ସେ ଗୁଡ଼ିକୁ ଟିକିଏ ଶୁଂଘିଦେଲା ଓ ବୁଲିପଡ଼ି ଚାଲିଲା। ଅଳ୍ପ ଦୁରରେ ସେ ୟା’ଠୁ ବଢ଼ିଆ ଜିନିଷଟିଏ ଦେଖିସାରିଥିଲା। “ହେ, କୁଆଡ଼େ ଯାଉଚୁ?” ସମୀରା ପଚାରିଲା। ସେ ମୁଚକ୍‍ ପାଖକୁ  ପହଞ୍ଚିଲା ବେଳକୁ ମୁଚକ୍‍ ଉଫ୍‍ ଉଫ୍‍ ଉଫ୍‍ ଶବ୍ଦ କରି ଖୁସିରେ ଫାଟି ପଡ଼ୁଥିଲା। ମୁଚକ୍‍ ଖଣ୍ଡେ ହାଡ଼ ପାଇସାରିଥିଲା ଓ ସେଇଟାକୁ ଗର୍ବର ସହିତ ସମୀରା ସାମନାରେ ଦେଖେଇଲା। ଏଇଟା ବି ସୁନ୍ଦର ନୁହେଁ କି?

##
ସେମାନେ ଗୋଟିଏ ବଡ଼ ଶିମିଳି ଗଛ ପାଖରେ ପହଞ୍ଚିଲେ। ଶୁଆଟିଏ ଓ ବୁଲ୍‍ବୁଲ୍‍ ଚଢ଼େଇଟିଏ ସେଠି ବସି ରାବୁଥିଲେ। ସିନ୍ଦୁର ରଙ୍ଗର ଲାଲ୍‍ ଫୁଲରେ ଗଛ ତଳ ଗାଲିଚା ପଡ଼ିଲା ଭଳି ଦିଶୁଥିଲା। ଖୁବ୍‍ ଖୁସି ହେଇ ସମୀରା ତା ଅଣ୍ଟିରେ ସେଇ କୋମଳ ଫୁଲ ଗୁଡ଼ିକୁ ଗୋଟେଇ ଭରିଚାଲିଲା।

##
ଆଞ୍ଜୁଳା ଭର୍ତ୍ତି ଫୁଲ ଧରି ସେ ଉପରକୁ ଚାହିଁଲା। ସେ କେଉଁ ଜାଗାରେ ଅଛି ତାହା ଜାଣିପାରିଲା ନାହିଁ। ସେ ଡାହାଣ ପଟକୁ ଚାହିଁଲା। ବାଁ ପଟକୁ ଚାହିଁଲା। ସେ ଆଗକୁ ଚାହିଁଲା। ପଛକୁ ବୁଲି ଚାହିଁଲା।

ତାକୁ ସବୁ ନୁଆ ଲାଗିଲା। ସମୀରା ବାଟ ବାଉଳା ହେଇସାରିଥିଲା। ସେ ରାସ୍ତା କଡ଼ରେ ଥିବା ସିମେଣ୍ଟ ବେଞ୍ଚ ବସିପଡ଼ିଲା ଓ କାନ୍ଦିଲା, “ମୁଁ ଘରକୁ ଯିବି। ମୁଁ ମାଆ ପାଖକୁ ଯିବି।”

##
ମୁଚକ୍‍ ତଳକୁ ଗଲା। ଉପରକୁ ଆସିଲା ଏବଂ କହିଲା, “ଉଫ୍‍,ଉଫ୍‍” ଅର୍ଥାତ ବ୍ୟସ୍ତ ହୁଅନା। ସମିରା ବୁଝିପାରିଲାନି ଓ ସେମିତି କାନ୍ଦିବାକୁ ଲାଗିଲା। ମୁଚ‍କ୍‍ ଭୋ ଭୋ ଭୁକି ତା ଜାମାକୁ ଟାଣିଲା। ଅର୍ଥାତ୍‍ ଆ ଆ। ସମୀରା ତାକୁ ଚାହିଁଲା ଓ ଆଖି ମକଚିଲା। ତାପରେ ସେମାନେ ଚାଲିଲେ। ସମୀରା ଟିକିଏ ସୁଁ ସୁଁ ହେଉଥିଲା ଓ ତା’ର ଅଧେ ଫୁଲ ତଳେ ପଡ଼ିଯାଇଥିଲା।

##
ମୁଚକ୍‍ ପଛରେ ସମୀରା ଦୌଡ଼ି ଚାଲିଲା। ସେମାନେ ବାଁ କୁ ବୁଲିଲେ। ଡାହାଣକୁ ଗଲେ। କୋ‍ଉଠି ରାସ୍ତାର ଉପରକୁ ଚଢ଼ିଲେ ତ କୋ‍ଉଠି ଗଡ଼ାଣିରେ ଚାଲିଲେ ଏବଂ ଶେଷରେ ଘରେ ପହଞ୍ଚିଲେ। ମା ଘରର ଫାଟକ ପାଖରେ ଠିଆ ହୋ‍ଇଥିଲେ ଓ ବ୍ୟସ୍ତ ହୋ‍ଇ ଏପଟ ସେପଟକୁ ଚାହୁଁଥିଲେ। ସମୀରା ଲୁହଦାଗ ଥିବା ମୁହଁକୁ ଚାହିଁ ପଚାରିଲେ, “ତମେ ଏତେବେଳ ଯ଼ାଏଁ କୋ‍ଉଠି ଥିଲ?” ତାପରେ ସମିରା ମାଆକୁ କହିଲା କେମିତି ସେ ହଜିଗଲା ଓ ମୁଚକ୍‍ ତାକୁ ଆଣି ଘରେ ପହଞ୍ଚାଇଲା। 

##
“ଭଲ କୁକୁରଟିଏ” ମାଆ କହିଲେ ଓ ତାକୁ ବଡ଼ ଓ ସୁଆଦିଆ ବିସ୍କୁଟଟିଏ ଦେଲେ। ମୁଚକ୍‍ ତାର ହାଡ଼ଟିକୁ ବଗିଚାରେ ଲୁଚାଇ ରଖି ଦେଇଥିଲା।

##
ଠିକ୍‍ ତାପରେ ସମୀରାର ମନେପଡ଼ିଲା ଯେ ସେ ଫୁଲଗୁଚ୍ଛାଟିଏ ହାତରେ ଜାବୁଡ଼ି ଧରିଛି। “ମାଆ ଏଗୁଡ଼ିକ ତୁମ ପାଇଁ,” ସମୀରା ଟଗର ଫୁଲ ଗୁଡ଼ିକୁ ମାଆଙ୍କ ସାମନାରେ ରଖିଲା. ଶିମିଳି ଫୁଲଟିଏ ମଧ୍ୟ ତା ପକେଟରୁ ବାହାରକୁ ଦିଶୁଥିଲା।

“ଖୁବ୍‍ ସୁନ୍ଦର ହୋ‍ଇଛି,” ମାଆ କହିଲେ। “ଧନ୍ୟବାଦ। ହେଲେ ସୁଜି କାଇଁ?”

ଯେହେତୁ ହାଲୁଆ ପାଇ ସୁଜି ଆସିପାରିଲାନି, ମାଆ ଖିରି ତିଆରି କରିବାକୁ ଗଲେ। ସମୀରାକୁ ଖିରି ବି ଭଲ ଲାଗେ। ମୁଚକ୍‍ର ବି କେଡ଼େ ଭାଗ୍ୟ! ସଞ୍ଜରେ ସେ ବି ଗୋଟେ ବଡ଼ ଗିନା ଖିରି ସହ ତାର ରସାଳ ହାଡ଼ ଖଣ୍ଡିକୁ ଖାଇବ!

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Sailabala Mahapatra
* Language: or

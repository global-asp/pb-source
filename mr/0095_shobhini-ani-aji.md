# शोभिनी आणि आजी

##
जत्रा

शोभिनीने आजीला विचारले, “आपण जत्रेला जाऊया का ?” दुरूनच जत्रेतील गोल पाळणा दिसत होता. सुरुवातीला हळूहळू फिरून तो पुढे वेगात फिरत असे. 

शोभिनीने आजीला पुन्हा प्रश्‍न केला, “आपण त्या  पाळण्यात बसूयात का?” 

मोठ्या चक्रासारखा दिसणारा तो पाळणा धीम्या गतीने सुरू झाला. पाळणा वरून खाली जोरात यायला लागला, तेव्हा शोभिनीने आपले डोळे गच्च मिटून घेतले. तिला तशी भीती वाटत नव्हती, पण आजीचा हात धरल्यावर तिला बरे वाटत होते. मध्येमध्ये डोळे उघडून शोभिनी आपण कुठे पोहोचलो आहोत, ते बघत होती. आजीने आपले डोळे मिटून घेतलेले नाहीत हे तिने पाहिले. किंबहुना आजी हसत होती आणि खाली मैदानामध्ये उभ्या असलेल्या लोकांकडे बघून आपले हात हलवत होती. 

पाळण्यातून उतरून शोभिनी आणि आजी जत्रेमध्ये फिरून आल्या. जत्रेत मोठी गर्दी होती. एका मोठ्या तंबूमधून गाण्याचा आवाज येत होता. 

शोभिनीने एक पिपाणी विकत घेतली. तिने ती पिपाणी इतक्या जोरात वाजवली, की एका कुत्र्याला घाबरून पळता भुई थोडी झाली. 

आजीने शोभिनीसाठी गॅसचा फुगा घेतला. घरी परतल्यावर शोभिनीने फुग्याला कागदाची छोटीशी टोपली बांधली. त्यामध्ये तिने काही मुंग्या ठेवल्या आणि फुग्याची दोरी कापून टाकली. 

शोभिनीने वर पाहिले तेव्हा फुगा घरांवर उडू लागला होता. थोड्याच वेळात तो जत्रा मागे सारून खूप दूर पोहोचला होता. 

##
आजीच्या वेण्या

आजीने नुकतेच आपले केस धुतले होते. तिचे लांबसडक, मऊ, पांढरे केस उन्हात चमकत होते. 

शोभिनीने विचारले, “मी तुझे केस विंचरू का? अगदी सांभाळून विंचरेन. तुला काहीही त्रास होणार नाही” शोभिनीने अलगदपणे आजीच्या केसांमधून जटा काढल्या. 

केस मधोमध विंचरून तिने भांग पाडला. तिने दोन बाजूला दोन आंबाडे बांधले. पण आंबाडे काही बरे दिसत नव्हते. मग शोभिनीने त्या केसांच्या वेण्या घातल्या. 

शोभिनीने घाईने कुठूनतरी एक मोठे पिवळे फूल आणले. 

शोभिनीने ते फूल आजीच्या एका वेणीत खोचले. 

भुऱ्या आणि नारिंगी या रंगांचे एक फुलपाखरू उडत तेथे आले आणि आजीच्याच्या केसांवर बसले. थेट त्या पिवळ्या फुलाशेजारी. 

##
शोभिनी आरसा आणायला धावली. तिने आजीला दाखवले. दोन लांब वेण्या, एक मोठेसे पिवळे फूल आणि रंगीबेरंगी फुलपाखरू. 

जंगल

शोभिनीने आजीला विचारले, “आपण जंगलात जायचे का? तेथे वन्य पशू असतात. पण हे सांग, तू घाबरणार तर नाहीस ना?” 

शोभिनी आणि आजी जंगलामध्ये पोहचल्या. सर्वप्रथम त्यांना एक छोटासा ससा दिसला. तो ससा हरवला होता आणि आपल्या आईला शोधत होता. शोभिनी आणि आजी यांनी त्याला त्याची आई शोधण्यासाठी मदत केली. झाडामागून ससा शोभिनीला बराच वेळ पाहत होता. 

नदीमध्ये काही हत्ती डुंबत होते. आपल्या सोंडेत पाणी भरून ते एकमेकांवर फवारे उडवत होते. 

झाडावर एक माकड आंबा खात होते. शोभिनीने त्याला जीभ काढून वेडावून दाखवले. माकड चीत्कार करू लागले. त्याने एक आंबा तोडला आणि शोभिनीच्या दिशेने फेकला.

##
आजीने चपळाईने हात उंचावला. शोभिनीला तो आंबा लागायच्या आत आजीने तो झेलला. काय आश्‍चर्यकारक झेल होता!“ शोभिनी उद्गारली. 

”तुला क्रिकेट खेळता येते हे मला माहीतच नव्हते.” 

पाऊस 

पाऊस पडत होता. मध्येच कधीतरी जोरात वारा वाहत असे आणि पावसाची मोठी सर येत असे. 

कधी पाऊस मंदावायचा आणि चिरीमिरी तुषार उडायचे. 

शोभिनीने आजीला विचारले, “मी बाहेर जाऊन पावसात खेळू का? मला भिजायचे आहे” 

आजी होकार देत म्हणाली, “बाहेर विजा चमकत आहेत. जरा सांभाळून.” 

शोभिनीचा कुत्रा, पिल्लू, खुर्चीखाली घुसून बसला होता. शोभिनीने छत्री उचलल्याचे पाहताच तो खुर्चीखालून बाहेर आला. पिल्लू शोभिनीचे हात चाटू लागला आणि शेपटी हलवू लागला. 

“अच्छा ठीक आहे,” शोभिनी म्हणाली.

##
“तू पण ये” शोभिनी पुढे जाऊ लागली. पिल्लू तिच्या मागे मागे चालू लागला. तो बाहेर ओसरीत आला तसा वाऱ्याचा मोठा झोत आला. शोभिनीची छत्री तिच्या हातून सुटली आणि बागेत जाऊन पडली. 

चमचम करत आकाशात वीज चमकली. शोभिनी जागीच थबकली. क्षणार्धात प्रचंड गडगडाट झाला. पिल्लू घाबरून घरात पळाला आणि पुन्हा खुर्चीखाली लपला.  शोभिनीसुध्दा धावली. चटकन येऊन आजीला बिलगली. 

लोकर 

आजी उन्हात बसली होती. लोकरीची गुंडाळी सोडवून ती लोकरीचा गोळा करत होती. 

शोभिनीने विचारले, “मी तुला काही मदत करू का?” शोभिनीने लोकरीचे एक टोक शोधून काढले आणि लोकरीचा गोळा करायला सुरुवात केली. अगदी आजी गोळा तयार करत होती तसा. लोकरीचा एक चेंडू तयार होऊ लागला. 

हा चेंडू मोठा झाला तेव्हा तो शोभिनीच्या हातून निसटला आणि उसळी घेऊन वर हवेत गेला. आकाशात अनेक हंस उडत होते. त्याच्यापैकी एकाने तो लोकरीचा गोळा आपल्या चोचीत पकडला. 

शोभिनीने वर पाहिले. आकाशात लाल रंगाचा लोकरीचा दोरा लोंबत होता. ते बघून तिने टाळी वाजवली आणि लोकरीच्या गोळ्याचे दुसरे टोक तिच्या हातातून निसटले. 

##
हंसाने टाळीचा आवाज ऐकल्यावर खाली पाहिले. त्याला जमिनीवरची शोभिनी दिसू शकत होती. पण इतक्या उंचीवरून हंसाला ती ठिपक्यासारखी भासली. आपल्या सहकाऱ्यांना काही तरी सांगायला त्याने आपले तोंड उघडले मात्र ... आणि लोकरीचा गोळा त्याच्या चोचीतून सुटला. लोकर जेथे पडली तेथे शोभिनी धावत गेली. पटकन तिने लोकर गुंडाळली आणि तो लोकरीचा गोळा आजीच्या हाती दिला. 

नदी

प्रचंड उकडत होते. शोभिनीने आजीला विचारले, “आजी, माझ्याबरोबर नदीवर आंघोळीला येतेस का?” घरापासून नदी बरीच दूर होती. आजी आणि शोभिनी टांग्याने तेथवर गेल्या. घाटावर बरेच लोक आंघोळ करत होते. 

काठावर पाण्याला खूप प्रवाह नव्हता. शोभिनीने बरोबर अनेक कागदी नावा आणल्या होत्या. त्यांपैकी एक नाव पाण्यात सोडल्यावर पाण्याबरोबर वाहत दूर गेली. 

आजी एका नावाड्याशी बोलली. मग त्या दोघी नावेत बसून दूरपर्यंत गेल्या. नावाड्याने समजावले, "इथे पाणी खूप खोल आहे. एकावर एक असे दोन हत्ती उभे राहिले तर ते दोन्ही बुडून जातील." शोभिनी एकावर उभा राहिलेला दुसरा हत्ती कसे दिसतील ते चित्र डोळ्यांसमोर आणत होती. 

##
एका सोनेरी माशाने पाण्यात उसळी घेतली. त्याने शोभिनीच्या हाताला स्पर्श केला. शोभिनीला खूप बरे वाटले.  नावाडी म्हणाला, “पुन्हा ये बरं, शोभिनी.” 

“तुम्ही मला ओळखता?” शोभिनीने विचारले.

नावाडी उत्तरला,  “हो. तुझ्या आईलाही. ती लहान असताना याच नावेतून तिला मी फिरवत असे.” शोभिनीकडे पाहत आजी स्मित करत होती. 

##
चांदोबा

सूर्य मावळायला आला होता. शोभिनीने आजीला सांगितले, “चल, आज चंद्रावर जाऊया.” तिने आजीची फिरायला जायची खास काठी घेतली-जिची मूठ चांदीची होती. प्रथम शोभिनी काठीवर चढली. आजीला धीर देत ती म्हणाली, “घाबरू नकोस. सांभाळून चढ.” 

“थांब जरा. मी चष्मा तर घेते,” आजी म्हणाली. 

सूऽऽऽ काठी हवेत उडाली. काठीवर पुढे शोभिनी बसली होती. मागे आजी बसली होती. त्या आकाशात उडू लागल्या. वर, आणखी वर, आणखी वर. पक्ष्यांच्याही वर. आकाशात तरंगणाऱ्या ढगांमधून वाट काढत अधिक उंच आणि हळूहळू ढगांपलीकडे त्या दृष्टीआड झाल्या. आम्ही त्यांच्या परत येण्याची वाट पाहत आहोत. 

##
* License: [CC-BY]
* Text: Sarvendra Vikram
* Illustration: Vibhash Pandey
* Translation: Avinash Pandit
* Language: mr

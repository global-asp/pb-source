# જાદવ અને વૃક્ષનું સ્થળ

##
આ જાદવ છે, વૃક્ષોને ઉગાડનાર અને ઉછેરનાર.

તે વૃક્ષના સ્થળને ચાહે છે કારણ કે તેઓ જિંદગીથી ભરપૂર હોય છે.

“વૃક્ષો અને પ્રાણીઓ મને ખુશ રાખે છે!”

વૃક્ષ વગરના સ્થળ તેને ખુબ જ દુ:ખી બનાવે છે, કારણ કે તેઓ મૃત વસ્તુઓથી ભરેલા હોય છે.

##
વર્ષો પહેલાં, જાદવ વિખ્યાત નદી બ્રહ્મપુત્રાના કિનારે ચાલતા ચાલતા જઈ રહ્યા હતા ત્યારે તે એક વિશાળ અને ખાલીખમ્મ વૃક્ષ વગરની જગ્યાએ આવી પહોંચ્યા.

તે જગ્યા સૂકી અને ગરમ હતી. રેતી બારીક અને પટ્ટાવાળી હતી.

##
પટ્ટાવાળી રેતી? કેવું વિચિત્ર.

જાદવ સારી રીતે જોવા માટે તેની એકદમ નજીક ગયા.

ઓહ, પરંતુ ત્યાં પટ્ટાઓ નહતા!

સમગ્ર મેદાન સાપથી ઢંકાયેલું હતું.
ગઈ રાતે પૂરના પાણીની સાથે સાથે તેઓ નદીના કાંઠે ઘસડાઈ આવ્યા હોવા જોઈએ, જાદવે વિચાર્યું.

##
નિયમિત જોવા મળતા અને તંદુરસ્ત સાપની જેમ આ સાપ લપાતા-છુપાતા નથી, સરકતા નથી કે ઝુલતા પણ નથી. જયારે જાદવ તેમની વચ્ચે ગયા ત્યારે તેઓએ ન તો કોઈ અવાજ કર્યો કે ન તો તેઓ ત્યાંથી હલ્યા કે ન તો તેમને કરડવાનો પ્રયત્ન કર્યો. તેઓ માત્ર જુના દોરડાની જેમ થાકેલા અને નિ:સ્તબ્ધ હતા.

“બિચારા સાપ!” તેઓ ગરમીથી મરી રહ્યા હતા! જો કદાચ તેમને થોડો છાંયડો મળી ગયો હોત! જો કદાચ વૃક્ષ વગરની જગ્યાએ અમુક વૃક્ષો હોત તો!”

##
જાદવ સાપને મરતા જોઈ શક્યાં નહીં. આ દશ્યથી તેમને ખુબ જ દુ:ખ થયું. તેઓ નીચે બેસી ગયા અને રડવા લાગ્યા.

પરંતુ, તેમણે તરત જ પોતાની જાત પર કાબૂ મેળવી લીધો. ”વધારે રડીશ નહિ. હવે પછી, માત્ર પ્રયત્નો જ કરીશ!”

તેઓ તરત જ ઊભા થયા, પોતાના ગામ પાછા ગયાં અને પોતાની બેગમાં લઇ જઈ શકાય તેટલી વાંસની કલમો એકત્રિત કરવાનું શરુ કર્યું. “ગરમ રેતીમાં સામાન્ય વૃક્ષો ઉગશે નહિ, પરંતુ વાંસ જરૂર ઉગશે. વાંસ મજબુત હોય છે!”

##
જાદવ વૃક્ષ વગરની જગ્યાએ વાંસની ડાળીઓ લઇ આવ્યા અને તેમણે બધે જ રોપાઓ વાવવાનું શરુ કરી દીધું. આ કાર્ય ખુબ જ મુશ્કેલ અને મહેનતવાળું હતું. આ કાર્યમાં ઘણાં વર્ષો વીતી ગયા.

એક ઉનાળામાં નદી પણ સાંકડી બની ગઈ અને બીજા વર્ષે તો પૂર આવ્યું, ક્યારેક ક્યારેક વધારે રેતી ઢસડાઈ આવી, તો ક્યારેક ક્યારેક તે દૂર દૂર સુધી ઢસડાઈ ગઈ. ભારે વરસાદ આવ્યો અને ગયો. પરંતુ જાદવે તો વાવેતર કરવાનું ચાલુ જ રાખ્યું.

##
સમયાંતરે, વાંસમાં મૂળ આવ્યા અને ધીમે ધીમે વાંસ વધવા લાગ્યા. જેમ જેમ તે વધવા લાગ્યા તેમ તેમ તેમાં પડછાયો આવ્યો, અને પડછાયામાં જંતુઓ પણ આવ્યા.

જંતુઓએ જમીનમાં દર બનાવ્યા, અને વાંસના વૃક્ષની નીચેની જમીનમાં પરિવર્તન આવવા લાગ્યું. શુષ્ક અને શ્વેત જમીન સમૃદ્ધ અને તામ્રવર્ણી બનવા લાગી, અને મૃત જમીન જીવંત બનવા લાગી.

જાદવ હવે દુ:ખી ન હતા, પરંતુ તે ખુશ પણ ન હતા.

તેમણે તેમના વાંસના જંગલ તરફ જોયું અને વિચાર્યું.

“ઓછા વૃક્ષોવાળી જગ્યા સરસ છે, હું જાણું છું.

પરંતુ જો અહીં વધુ વૃક્ષોવાળી જગ્યા હોય તો તે કેવું અદભૂત લાગે? આ વિચારે તેને રોમાંચિત કરી દીધા.

તેથી જાદવ તેમના ગામડે પાછા ગયા અને તેમણે વધુ બીજ અને રોપાઓ ભેગા કરવાનું શરુ કર્યું.

તેમણે ત્રણ મોટી બેગ ભરી, તેમાં અર્જુન, એજર, ગુલમહોર, કોરોઈ, મોજ અને હિમોલુના રોપાઓ સાથે લીધા.

“હવે, આપણી તે ઓછા વૃક્ષોવાળી જગ્યાએ સરસ મજાની તામ્રવર્ણી જમીન છે, આપણે અહીં આ બધા જ રોપાઓ અને બીજા રોપાઓને પણ વાવી શકીએ છીએ!”

જાદવ નવા રોપાઓ અને બીજ લઇ આવ્યા અને તેને ઓછા વૃક્ષોવાળી જગ્યાએ ચારેકોર વાવી દીધા.

##
તે ખુબ જ મહેનતવાળું કામ હતું, તેમની પીઠમાં ઈજા પણ થઇ હતી, અને તેમાં ઘણાં બધાં વર્ષો વીતી ગયાં હતાં. નારંગી અને ભૂરા રંગનું આકાશ જાંબલી અને ગુલાબી રંગમાં ફેરવાઈ ગયું હતું, અને ગામડાઓ પણ શહેરોમાં ફેરવાઈ ગયા હતા. પવન ધૂળની ડમરી સાથે ફૂંકાઈ રહ્યો હતો અને નદી ભૂખરી બની ગઈ હતી. પરંતુ જાદવના જંતુ મિત્રોએ જમીનને વખેડવામાં મદદ કરી, અને તેમના ઊચા ઊંચા વાંસે તેમને પડછાયો આપ્યો, ઠંડી હવા આપી. જાદવે છોડ વાવવાનું તો ચાલુ જ રાખ્યું.

##
ટૂંક સમયમાં જ, પેલાં અર્જુન, એજર, ગુલમહોર, કોરોઈ, મોજ અને હિમોલુ અને બીજા ઘણાં બધાં છોડવાઓ જમીનમાં ફેલાવા લાગ્યા અને ઉછરવા લાગ્યા. જેમ જેમ તેઓ મોટા થતા ગયા તેમ તેમ તેમાં નવા નવા બીજ આવવા લાગ્યા, અને આ નવા બીજના રોપાઓ બનવા લાગ્યા. કળીઓ થડમાં ફેરવાઈ ગઈ, થડમાં ડાળીઓ ઉગવા લાગી અને આ ડાળીઓ ઉંચે આકાશને આંબી ગઈ.

##
ઓછા વૃક્ષોવાળી જગ્યા કે જે એક સમયે વૃક્ષો વગરની જગ્યા હતી તે હવે રમણીય બની ગઈ હતી અને ત્યાં ઘણાં બધાં હરિયાળાં વૃક્ષો હતા.

પરંતુ વધુ વૃક્ષોવાળી જગ્યા વૃક્ષ-કીટકો વગરની હોઈ જ કેમ શકે? અમુક આવ્યા તો બીજાઓ તેમને અનુસર્યા.

##
સૌથી પહેલાં પક્ષીઓ આવ્યાં. તેઓ જાદવની વૃક્ષવાળી જગ્યાએ મોટા સમૂહમાં આવ્યાં અને તેમના માળાઓ બનાવવા માટે આજુબાજુમાં દૂર દૂર સુધી ઉડ્યાં. તેમાં ગીધ, પેલીકન, બગલાઓ અને બતક હતા. ઉપરાંત વોલ્બર (એક પ્રકારનું ગાનારું પક્ષી), થ્રશ (ચકલી જેવું નાનું મધુર અવાજવાળું પક્ષી), વેગટેલ (લાંબી પૂંછડીવાળું એક નાનું પક્ષી) પણ હતાં.

##
ત્યાર બાદ, પ્રાણીઓ આવ્યાં. તેઓ વધુ વૃક્ષોવાળી જગ્યાએ પોતાના ઘર બનાવવા માટે આમતેમ કુદ્યા અને હીંચકે ઝૂલ્યા અને આમતેમ ફર્યા. ત્યાં ભેંસ, હરણ, સસલાઓ અને લાંબા હાથવાળા પૂંછડી વગરના વાંદરાઓ હતાં. અને હાથી, વાઘ અને ગેંડાઓ પણ હતાં.

##
છેલ્લે સાપ આવ્યા. તેઓ જાદવના ઝાડના છાંયડામાં પોતાને ઠંડક આપવા માટે સરકતા સરકતા આવ્યા, અને ઝૂલ્યા અને આમતેમ આળોટ્યા.

જયારે જાદવે સાપને આવતા જોયા, ત્યારે તે નીચે બેસી ગયા અને આંખમાંથી હરખના આંસુ વહેવા લાગ્યા. તે આજે ખુબ જ ખુશ હતા કેમ કે આજે તેમને સાપના કરડવાનો કોઈ જ ડર ન હતો.

##
જાદવની વૃક્ષોવાળી જગ્યા આજે પીંછાઓ, ચાંચ, પાંખો, પંજાઓ, પૂંછડીઓ અને ફેણથી ઉભરાય છે.

આજુબાજુમાં દરેક જગ્યાએ ટપકાંઓ અને દાઘ, પટ્ટાઓ અને લીસોટાઓ, અને હરિયાળી જ હરિયાળી હતી.

અને છેલ્લે, વૃક્ષવાળી જગ્યા એક જંગલ બની ગયું હતું. અને જાદવ ખુશ હતા.

ત્યાર બાદ, જાદવને બીજો એક વિચાર આવ્યો.

“એક જ જગ્યાએ ઘણા બધાં વૃક્ષો હોય તે સારી બાબત છે, હું જાણું છું.

પરંતુ દરેક જગ્યાએ ઘણા બધાં વૃક્ષો હોય તો કેવું અદભૂત લાગે?”

તેથી, તેમણે પોતાની બિયારણોથી ભરેલી બેગ લીધી અને સમગ્ર દુનિયામાં ચાલવાનું શરુ કર્યું.

અને ચાલતાં ચાલતાં જાદવે જ્યાં પણ વૃક્ષો વગરની જગ્યા જોઈ તે દરેક જગ્યાએ બીજ વાવવાનું શરુ કર્યું.

અને તે વાવતા ગયા, વાવતા ગયા અને વાવતા ગયા.

પરંતુ, સમગ્ર વિશ્વમાં ઘણી બધી એવી જગ્યાઓ છે કે વૃક્ષો વગરની છે.

હવે, વૃક્ષોવાળી જગ્યાઓ કરતાં વૃક્ષો વગરની જગ્યાઓ વધારે છે.

તે ખુબ જ દુ:ખદ વાત છે, પરંતુ આ વખતે જાદવ થાકતા નથી અને રડતા પણ નથી.

##
મુલાઈ છોડવાઓ.

##
અને છોડવાઓ.

અને થોડા વધારે છોડવાઓ.

જુના જંગલોને પાછા લઇ આવવાનું આ કામ ખુબ જ મુશ્કેલ હતું.

સમુદ્રમાં ભરતી આવવાનું શરુ થઇ ગયું છે અને પવન પણ ઠંડો થઇ ગયો છે.

નગર શહેરોમાં ફેરવાઈ ગયાં છે અને જાદવ પણ વૃધ્ધ થઇ રહ્યા છે. પરંતુ તેમણે વૃક્ષો વાવવાનું ચાલુ રાખ્યું છે.

તે વૃક્ષો વાવતા ગયા અને વાવતા ગયા.

##
જ્યાં સુધી સમગ્ર દુનિયા ખુશ ન થાય ત્યાં સુધી જાદવ સુંદર વૃક્ષો વાવવાનું આ વહાલું કામ ચાલુ રાખશે.

##
વાસ્તવિક જીવનમાં જાદવ 

જાદવ ‘મુલાઈ’ પાયેંગ એક સંરક્ષણવાદી છે અને ભારત સરકાર દ્વારા એનાયત કરવામાં આવતો સર્વોચ્ચ નાગરિક પુરસ્કારમાનો એક એવો ‘પદ્મશ્રી’ પુરસ્કાર તેમણે મેળવેલ છે. જાદવ માજુલી, આસામમાં રહે છે.

૧૬ વર્ષની ઉમરે, બ્રહ્મપુત્રા નદીના કિનારે ફેંકાઈ ગયેલા અને મરતા સાપને જોઇને જાદવ દુ:ખી થઇ ગયા હતા. ત્યારબાદ જાદવે જમીનમાં કેટલાંક વૃક્ષો વાવવાનું નક્કી કર્યું. તેમણે વાંસના વાવેતર સાથે એક નાનકડી શરૂઆત કરી અને અનેક કષ્ટો વેઠીને પણ એક આખું જંગલ ઉગાડ્યું. તે ૧૯૭૯ નો સમય હતો.

આગામી ત્રણ દાયકામાં, જાદવ અને તેમના વૃક્ષના વાવેતરે ઉજ્જડ વિસ્તારની જમીનમાં પરિવર્તન લાવવા માટેની વ્યવસ્થા કરી છે. અત્યારે, ૫૫૦ હેક્ટર જમીન લીલીછમ્મ, ગાઢ જંગલોથી આચ્છાદિત અને વનસ્પતિ અને પ્રાણીસૃષ્ટિથી વિવિધતાસભર છે, જેમાં હાથી, વાઘ, વાંદરાઓ, હરણ અને સ્થાનિક ઉપરાંત સ્થળાંતરિત પક્ષીઓની અસંખ્ય પ્રજાતિઓનો સમાવેશ થાય છે. જાદવ દરરોજ તેમના જંગલના સંરક્ષણ માટે નિયમિત મુલાકાત કરે છે, અને ખાલી જગ્યાઓ શોધે છે કે જ્યાં છોડવાંઓ ઉગાડી શકાય.

##
આંબાના વૃક્ષનો ઉછેર:

વૃક્ષ ઉછેરની એક પ્રવૃત્તિ

શું તમે કેરી ખાધી છે? શું તે તમને ગમી? બીજી વધારે જોઈએ છે? અલબત્ત, તમે દુકાને જઈને કેરી ખરીદી શકો છો. પરંતુ હમણાં તાજી ખાધેલી કેરીના બીજનો ઉપયોગ કરવામાં અને તેમાંથી તમારા પોતાના માટે અમુક ફળો બનાવવા માટેની પણ એક અલગ મજા છે અને તે પણ મફત. આ માટે તમારે થોડા સમય અને ધીરજની જરૂર છે.

સૌથી પહેલાં, તમારા ઘરની નજીકમાં બાગાયતી જમીન માટેનો સરસ મજાનો વિસ્તાર શોધો. તમે તે ફળદ્રુપ જમીનમાં સંગ્રહિત કરેલ બિયારણના ઉછેર માટે કોઈ મિત્ર કે તમારા પિતરાઈઓની મદદ લઈ શકો છો. ખાતરી કરો કે તે જમીન પોચી હોય અને ત્યાં પુરતો સૂર્યપ્રકાશ હોય. તમારા બીજને છોડમાં રૂપાંતરિત થતા પહેલાં તમારે તેને પાણી પીવડાવવામાં અને તેની દેખરેખ માટે કેટલાંક અઠવાડિયા સુધી રાહ જોવી પડશે. તેથી ચિંતા ન કરશો અને જરા પણ ઉતાવળ ન કરશો.

એક વખત તમારા બીજમાંથી ફણગો ફૂટે અને તે એક સ્વસ્થ આંબાના ઝાડમાં રૂપાંતરિત થઇ જાય ત્યારબાદ તમારે થોડી વધારે રાહ જોવા માટે, પાણી પીવડાવવા માટે અને દેખરેખ માટે તૈયાર રહેવું પડશે. તમારે કાળજી લેવી પડશે કે તમારા છોડને કોઈ જંતુઓ કે પ્રાણીઓ ખાઈ જાય નહિ, અથવા તો કોઈ રાહદારી દ્વારા તેને તોડી પાડવામાં ન આવે. આ બધાં માટે જોવી પડતી રાહ કદાચ આપને કંટાળાનો અનુભવ પણ કરાવી શકે છે, અમુક પુસ્તકો વાંચો, કોઈ ગીત ગાવ, અને વધારેને વધારે રોપાઓ વાવતા જાવ.

થોડા વર્ષો બાદ, જેવી રીતે તમે મોટા થશો તેવી જ રીતે, તમારું આંબાનું ઝાડ પણ તમારી સાથે સાથે જ મોટું થતું રહેશે, ત્યાં સુધી કે તે એક મોટું ઝાડ ન બની જાય અને તમે તેની ઉપર ચડી શકો અને નીચે પિકનિક પણ કરી શકો. ખરી મજા તો હવે પડશે. હવે પછી, તમારા ઝાડમાં કેરીઓ આવવાનું શરુ થઇ ગયું હશે કે જે તમે અને તમારા મિત્રો ખાઈ શકો છો. તેથી પણ વધારે સારું, આ કેરીઓ અન્ય કેરી-પ્રેમી પ્રાણીઓને પણ તમારા ઝાડ તરફ આકર્ષવાનું શરુ કરી દેશે. જેમ કે, પક્ષીઓ, કીડીઓ, ખિસકોલીઓ, ચામાચીડિયું, વાંદરાઓ, કરોળિયાઓ અને ઘણું બધું.

કેટલાંક પ્રાણીઓ ફળ ખાવા આવશે, તો કેટલાંક પ્રાણીઓ વૃક્ષનું સત્વ ખાવા માટે આવશે. કેટલાંક પ્રાણીઓ તેના ફૂલોનો મધુર રસ પીવા આવશે, તો કેટલાંક પ્રાણીઓ ઝાડની આજુબાજુમાં લટકતા અન્ય પ્રાણીઓને ખાવા માટે આવશે. પરંતુ આ બધુ માત્ર ખાવા માટે જ નથી. કેટલાંક પ્રાણીઓ આપના ઝાડના પડછાયામાં આરામ કરવા માટે પણ આવશે, અથવા તેની ડાળીઓ પર નિંદ્રા પણ લેશે. જુદાં જુદાં પ્રાણીઓ આપના ઝાડનો જુદી જુદી રીતે ઉપયોગ કર શે.

આપના આંબાના ઝાડની મુલાકાતે આવતા દરેકની સાથે દરરોજ થોડો સમય વિતાવો, તેઓ દિવસના કયા સમયે આવે છે, અને શું કરે છે? તમે જે કાંઈ પણ જુઓ છો તેને તમારી નોટબૂકમાં લખો. અને તમે જે કંઈ પણ જોયું છે તેનું ચિત્ર પણ દોરો.

જુઓ કે કેરીના એક જ બીજ સાથે તમે કેટલું બધું કર્યું છે અને શીખ્યા છો? શું વૃક્ષ વાવેતર એ એક પ્રકારની મજા નથી? હવે કલ્પના કરો કે વૃક્ષોથી ભરેલા સમગ્ર જંગલના ઉછેર દરમિયાન જાદવને કેટલી મજા આવી હશે?

##
* License: [CC-BY]
* Text: Vinayak Varma
* Illustration: Vinayak Varma
* Translation: Ashok Parmar
* Language: gu

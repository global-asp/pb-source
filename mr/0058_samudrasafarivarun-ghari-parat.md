# समुद्रसफरीवरून घरी परत

##
बसवा व सुंदरी ही भावंडे समुद्रातून उगवणार्‍या सूर्याकडे पाहत होती. हळूहळू करड्या रंगाचे आकाश निळे होऊ लागले. त्याच्या कडा नारिंगी झाल्या. ती दोघं टक लावून क्षितिजाकडे बघत होती. दूर असलेल्या रेषेकडे जिथे आकाश समुद्राला भेटण्यासाठी वाकले होते. 

त्यांचे वडील एक खलाशी होते. पुष्कळ महिन्यांपूर्वी ते एका व्यापारी जहाजाबरोबर गेले होते. ही मुले त्यांची घरी परतण्याची उत्सुकतेने वाट पाहत होती. रोज सकाळी दोघं समुद्रकिनार्‍यावर येत आणि दूरवर क्षितिजाकडे टक लावून, वडिलांच्या जहाजाची उंच लाल शिडे दिसण्याची वाट बघत. 

ममल्लापूरमसारख्या बंदरामध्ये राहत असल्यामुळे ह्या मुलांनी पुष्कळ जहाजांची ये-जा पाहिली होती. ही जहाजे दूरदूरच्या राज्यांतून, देशांतून तर्‍हेतर्‍हेचा माल घेऊन येत. पेट्या भरभरून रेशमी कापड, चिनीमातीची भांडी, सरबताच्या भरलेल्या बाटल्या, सुगंधी अत्तरे आणि काहीवेळा घोडेसुद्धा असत. त्यांच्या वाडिलांचे जहाज देवदार लाकूड व चंदन, मसाले, तांदूळ व तूप घेऊन निघाले होते. 

”अप्पांना जाऊन कितीतरी महिने झाले. ते एवढे दिवस घरापासून कधीच दूर राहिले नव्हते,“ सुंदरी उदास होत म्हणाली. 

”गेल्या आठवड्यात झालेले मोठे वादळ तुला आठवते का?“ बसवाने चिंता व्यक्त केली. 

तो पुढे म्हणाला, ”समुद्रात मोठमोठ्या लाटा येत होत्या. अप्पांचे जहाज सुखरूप असो हीच देवाकडे प्रार्थना.“ 

##
”ते बघ एक जहाज येत आहे,“ सुंदरी उत्सुकतेने म्हणाली. 

”पण मला त्याची शिडे दिसत नाहीत.“ 

ते अधीरपणे पाहत असतानाच क्षितिजावर एक जहाज दिसू लागले. प्रथम एखाद्या बिंदुप्रमाणे दिसणारे जहाज जसजसे जवळ येऊ लागले तसतसे मोठे दिसू लागले. प्रथम त्याची वार्‍याने भरलेली शिडे दिसू लागली, नंतर त्याची उंच डोलकाठी व जहाजाचा पुढील भाग दिसू लागला. 

”नाही,“ बसवा निराशेने म्हणाला, ”अप्पांच्या जहाजाची शिडे लाल होती व त्यावर उडणारा गरुड रंगवलेला होता. ह्या जहाजाची शिडे हिरवी व काळी आहेत.“ 

त्यांची अतिशय निराशा झाली होती. त्यांनी घरी परतण्याचा निर्णय घेतला. त्यांना घरात काम असे. बाजारात असलेल्या आईच्या भाजीच्या गाळ्यावर त्यांना मदत करावी लागे. त्यांचे वडील वारंवार दूर राहत असल्याने त्यांनी दिलेले पैसे काही दिवसांनी संपून जात होते. या कारणामुळे त्यांच्या आईला भाजी विकावी लागे. 

सुंदरीला भाजीच्या दुकानात काम करायला फार आवडे. बाजारात फार गंमत असे. पुष्कळ वेळा त्यांची गिर्‍हाईके वेगवेगळ्या देशांतील खलाशी असत. काही फिकट वर्णाचे व बारीक डोळ्यांचे असत तर काही काळ्या वर्णाचे व कुरळ्या केसांचे असत. ते विचित्र कपडे व दागिने घालत. त्यांच्या वेगवेगळ्या भाषा सुंदरीला अजिबात समजत नसत. 

##
त्या दिवशी सकाळी बसवा बाजारात पालेभाजीच्या जुड्या व कोबी मांडून ठेवत असताना त्यांच्या नेहमीच्या गिर्‍हाईकांपैकी एक गिर्‍हाईक भाजी घेण्यासाठी आले. ह्या बाईचा नवरा व्यापारी होता. बर्‍याच वेळा तो मसाल्याचे पदार्थ दूरदूरच्या देशांत जहाजाने पाठवित असे. त्यामुळे तिला ममल्लापूरममध्ये ये- जा करणार्‍या सर्व जहाजांची माहिती असे. मुळे व शेंगा निवडून काढता काढता त्या व्यापार्‍याच्या बायकोने विचारले, ”मुलांनो तुमच्या वडिलांची काही खबरबात आहे का?“ 

सुंदरीने खिन्नपणे मान नकारात्मक हलविली. ”तुम्ही धक्क्यावर जाऊन का बरे विचारत नाही? तिथे सर्व जहाजे उभी केलेली असतात,“ तिने सांगितले. 

”काय विचारायचे?“ बसवाने अधीरपणे विचारले. 

”तुमच्या वडिलांचे जहाज ममल्लापूरमच्या दिशेने येताना दिसले का असे तेथील खलाशांना विचार, जेव्हा आमची जहाजे पोहचण्यास उशीर होतो तेव्हा माझे यजमान तसेच करतात.“ 

त्या दिवशी दुपारी सुंदरी व बसवा मुख्य धक्क्याच्या दिशेने निघाले. ती दोघं बाजारातून बाहेर पडली व समुद्राच्या दिशेने जाणार्‍या रस्त्याने निघाली. व्यापारी जिथे आपला माल जहाजावर चढविण्यासाठी साठवतात ती गोदामेही त्यांनी मागे टाकली. एका गोदामात मजूर मिरी व धणे यांच्या मोठमोठ्या थैल्या उतरवित होते, तर दुसर्‍या कोठारात भडक रंगाच्या सुती कापडाचे गठ्ठे रचून ठेवत होते. 

##
धक्क्यावर तीन जहाजांनी नांगर टाकले होते. दोन समुद्रात उभी होती. छोट्या नौका त्यांच्यामधून ये-जा करीत होत्या. त्यांचे नाखवे फळे, फुले तसेच मणी, लाकडी कोरीवकाम, वगैरे तर्‍हेतर्‍हेच्या वस्तू विकत होते. धक्क्यावर नांगर टाकलेल्या जहाजात मुलांनी सकाळी पाहिलेले काळ्या व हिरव्या शिडांचे जहाजही होते. 

काही खलाशी एका जहाजावर माल चढवत होते. त्या जहाजाकडे मुले वळली. जहाजाजवळ पोहचताच हातात भाला घेतलेल्या एका सैनिकाने त्यांना थांबविलें ”थांबा! कुठे जात आहात?“ तो सैनिक ओरडला. 

”ह्या जहाजावर शाही परवाना असल्याशिवाय कोणालाही जाण्याची सक्त मनाई आहे.“ 

”परवाने?“ सुंदरीने चकित होत विचारले, ”पण का?“ 

”कारण हे शाही जहाज आहे. मूर्ख मुली!“ 

”म्हणजे हे जहाज शाही नौकादलातील आहे का?“ बसवाचे डोळे आश्‍चयाने मोठे झाले. 

”आपले कुणाशी युद्ध होणार आहे काय?“ 

”नाही रे! हे एक व्यापारी जहाज आहे. आपले राजे महाराज नरसिंह वर्मन ह्यांच्या मालकीची अनेक जहाजे आहेत. त्यांचा दूरदूरच्या देशांशी व्यापार चालतो. हे जहाज उत्तरेकडल्या ताम्रलिप्ति बंदराकडे जाणार आहे.“  

"आम्ही  कंबोज देशाहून आलेले जहाज शोधत आहोत,“ काहीशा अनिश्‍चिततेने सुंदरी बोलली. 

##
”आमचे अप्पा खलाशी आहेत. पुष्कळ महिन्यांपूर्वी कंबोज देशाकडे गेले आहेत. कुणी त्यांचे जहाज पाहिले आहे का एवढेच आम्हाला त्या खलाशांना विचारायचे आहे.“ 

”कंबोज?“ त्या सैनिकाने विचारले. त्या काळ्या हिरव्या शिडांच्या जहाजाकडे बोट दाखवत तो म्हणाला, ”ते जहाज तिथूनच आले आहे.“ 

बसवा व सुंदरी धावतच त्या जहाजाकडे गेले. जहाजातून किनार्‍याकडे जाण्या येण्याकरीता टाकण्यात आलेल्या जिन्यावर चढले. त्यानंतर डेकवर गेले. त्यांनी पाहिले की जहाजावर असलेले सर्व खलाशी विदेशी आहेत. ती दोघं तिथेच थांबली. खलाशी आपआपसात कोणत्यातरी वेगळ्याच भाषेत बोलत होते. ती भाषा या दोघांना बिलकूल परिचयाची नव्हती. 

”अरे देवा,“ बसवाने सुस्कारा टाकत म्हटले. ”आपण काय बोलत आहोत हे यांना कसे समजवावे?“ 

”आहे, उपाय आहे!“ सुंदरी हसली. ”हे लोक आपल्या भाजीच्या गाळ्यात येतात तेव्हा जशी आई त्यांच्याशी बोलते तसेच आपण यांच्याशी बोलूया.“ 

”अर्थात!“ बसवा हसला, ”आपण अभिनय व हातवारे करूया.“ त्यांनी आजूबाजूला कोणी सौम्य चेहर्‍याचा खलाशी दिसतो का ते पाहिले. एक म्हातारा खलाशी दोरखंडाच्या वेटोळ्यावर बसला होता. अखेरीस ते त्याच्याकडे गेले. म्हातार्‍याचा चेहरा काळा, चामड्यासारखा कठीण व उन्हाने रापलेला होता. त्याच्या छोट्या डोळ्यांभोवती खोल बारीक रेषा होत्या. 

ढगळ लेंगा बिनहाताची बंडी, भडक बांगड्या व कानांत रिंगा असा त्याचा वेश होता. 

”कंबोज?“ सुंदरीने भीत भीत विचारले. त्या खलाशाने होकारार्थी मान डोलावली, ”कंबोज.“ 

बसवाने शिडांकडे बोट दाखविले. नंतर तो सुंदरीच्या लाल परकराकडे बोट दाखवत म्हणाला, ”जहाज? लाल शिडे?“ त्या माणसाने कपाळाला आठ्या घालत कळलं नाही या आर्विभावाने मान डोलवली. 

सुंदरीने त्याला समजावण्याचा प्रयत्न केला. तिने जहाजावर थाप मारत विचारले, ”जहाज?“ व शिडांकडे व परकराला हात लावत, ”शिडे? लाल?“ 

त्या माणसाने समुद्राकडे इशारा केला व त्याच्या स्वतःच्या भाषेत तो काहीतरी बोलला. 

”होय लाल शिडे असलेले जहाज! तुम्ही ते पाहिले आहे का?“ सुंदरीने अधीरपणे विचारले. तो माणूस कोड्यात पडला. 

”आमचे वडील“ - ”अप्पा“ सुंदरीने मिशा असलेल्या उंच माणसाचे हावभावाने वर्णन केले. 

”ओ!“ त्या माणसाने दोन्ही हात हलवून उडणार्‍या पक्षाची नक्कल केली. 

”होय!“ मुले आनंदाने उड्या मारत ओरडली, ”उडणार्‍या गरुडाचे चिन्ह असलेली शिडे.“ 

तो माणूस हसत उभा राहिला व मुलांचे हात धरून त्याने त्यांना जहाजाच्या दुसर्‍या बाजूकडे नेले. नंतर त्याने क्षितिजाकडे बोट दाखविले जिथून एक जहाज हळूहळू त्यांच्या दिशेने येत होते. त्याची लाल शिडे वार्‍याने डौलत फडकत होती. बसवा व सुंदरी स्तब्ध झाले. प्रत्यक्ष त्यांच्या डोळ्यांसमोर नेहमीची उंच डोलकाठी, गलबताचा पुढचा निमुळता भाग व उडणारा गरुड रंगविलेली लाल शिडे होती. 

”तुमचे अप्पा खलाशी आहेत का?“ त्यांच्या आनंदी चेहर्‍याकडे पाहत त्या माणसाने प्रेमळपणे विचारले. 

”ते त्या जहाजावर आहेत का?“ 

”आ!“ मुलांनी आश्‍चर्याने त्याच्याकडे पाहिले. 

”तुम्ही तर आमची भाषा बोलू शकता!“ सुंदरी उद्गारली. 

”थोडीशी,“ तो माणूस हसला. ”मी ममल्लापूरमला नेहमी येत असतो. पण मला तुमचा अभिनय फारच आवडला. विशेषतः मिशा असलेल्या उंच माणसाचा भाग तर फारच आवडला.“ 

आनंदाने धक्क्यावर उभे राहून जहाज घरी परतण्याची वाट बघता बघता बसवा व सुंदरीने त्यांच्या खलाशी मित्राला पुष्कळ नवीन शब्द शिकविले. 

##
इतिहासातील रोचक घटना

1. सुमारे 1200 वर्षांहून अधिक वर्षांपूर्वी प्रसिद्ध पल्लव कुळातील राजा नरसिंह वर्मन ह्यांच्या राज्यात बसवा व सुंदरी राहत होती. हे पल्लव राज्य आत्ताच्या तामिळनाडूपर्यंत पसरले होते. 

2. ममल्लापूरम हे शहर चेन्नईजवळ आहे. ते तेथील देवळांसाठी प्रसिद्ध आहे. एके काळी ते एक बंदर होते जिथून कंबोडिया व इंडोनेशिया इथे जहाजे ये-जा करत. कंबोज हे कंबोडियाचे प्राचीन नाव आहे व ताम्रलिप्ति हे बंदर बंगालमध्ये होते. 

##
3. पल्लव काळातील मुले काय शिकत असत? तर्कशास्त्र, कायदा, गणित, व्याकरण, खगोलशास्त्र, तत्त्वज्ञान, वेद, अर्थशास्त्र आणि राजकारण या विषयांचा पल्लवांच्या काळात समावेश होता. 

4. उच्चवर्णीय कुटुंबातील स्त्रिया शिकलेल्या असत. परंतु त्यांना वेद शिकण्याची परवानगी नव्हती. 

5. पल्लव काळातील लोक आपले केस रंगवित असत. ते सुवासिक तेल व अत्तरे वापरीत असत. जेवणानंतर ते दातकोरणी सुद्धा वापरत असत! 

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Shaila Padukone
* Language: mr

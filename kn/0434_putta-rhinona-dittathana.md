# ಪುಟ್ಟ ರೈನೋನ ದಿಟ್ಟತನ

##
ನಮ್ಮ ದೇಶದ ಕಾಜೀರಂಗ ರಾಷ್ಟ್ರೀಯ ಉದ್ಯಾನವನ ಕಾಡು ಪ್ರಾಣಿಗಳ ಅಭಯರಣ್ಯವೇ ಆಗಿದೆ. ಅಸ್ಸಾಂ ರಾಜ್ಯದಲ್ಲಿರುವ ಈ ಉದ್ಯಾನವನ ಹುಲ್ಲುಗಾವಲು ಪ್ರದೇಶದಲ್ಲಿ ರಿಂಗೋ ಎಂಬ ಪುಟ್ಟ ಘೇಂಡಾಮೃಗ (ಖಡ್ಗ ಮೃಗ) ವಾಸಿಸುತ್ತಿತ್ತು. ಅದು ತನ್ನ ತಂದೆ ತಾಯಿಗಳೊಂದಿಗೆ ಸುಖವಾಗಿತ್ತು. ಒಂದು ಮರಿ ಘೇಂಡಾಗೆ ಎಷ್ಟು ಶಕ್ತಿ ಇರಬಹುದೋ ಅಷ್ಟು ಶಕ್ತಿ ಈ ನಮ್ಮ ರಿಂಗೋಗೆ ಇತ್ತು. ಅದರ ಕಂದು ಮಿಶ್ರಿತ ಬೂದು ಬಣ್ಣದ ಚರ್ಮ ಪದರ ಪದರವಾಗಿತ್ತು. ಅದರ ಹಣೆಯ ಮೇಲೆ ಜುಂಗು ಜುಂಗಾಗಿ ಹೊಸೆದುಕೊಂಡಿದ್ದ, ಕೂದಲಿನಿಂದ ಕೂಡಿದ ಒಂದು ಪುಟ್ಟ ಕೊಂಬು ಇತ್ತು. ರಿಂಗೋಗಂತೂ ತನ್ನ ಆ ಏಕೈಕ ಕೊಂಬಿನ ಬಗ್ಗೆ ಬಹಳ ಹೆಮ್ಮೆ. ರಿಂಗೋಗೆ ತುಂಬಾ ನಾಚಿಕೆ ಸ್ವಭಾವ.

##
ಅಭಯರಣ್ಯದ ಮೂಲಕ ಹರಿಯುತ್ತಿದ್ದ ಬ್ರಹ್ಮಪುತ್ರ ನದಿಯ ದಂಡೆಯ ಹಸಿ ಕೆಸರಿನಲ್ಲಿ ಹೊರಳಾಡುವುದೆಂದರೆ ಅದಕ್ಕೆ ತುಂಬಾ ಇಷ್ಟ. ಒಂದು ಸುಡು ಬಿಸಿಲಿನ ಮಧ್ಯಾಹ್ನ, ರಿಂಗೋ ನೀರು ಕುಡಿಯಲೆಂದು ನದಿಗೆ ಬಂತು. ಆ ಅಭಯರಣ್ಯದ ಬಹಳಷ್ಟು ಪ್ರಾಣಿಗಳು ನೀರು ಕುಡಿಯಲು ಅದೇ ಜಾಗಕ್ಕೆ ಬರುತ್ತಿದ್ದವು. ನದಿಯ ದಂಡೆ ಮೇಲೆ ಪ್ರಾಣಿಗಳ ಗುಂಪೊಂದು ಸೇರಿದ್ದನ್ನು ರಿಂಗೋ ನೋಡಿತು. ಗಜರಾಜ ಆನೆ, ತುಂಟ ಲಂಗೂರ್, ಜವುಗು ನೆಲದ ವಾಸಿ ’ಹೇಮು’ ಎಂಬ ಜಿಂಕೆ, ಕಾಲಿಯಾ ಎಂಬ ಕಾಗೆ, ಭಾರತದ ಕಾಡೆಮ್ಮೆ ನೇಲು, ಕಪ್ಪು ಕುತ್ತಿಗೆಯ ಕೊಕ್ಕರೆ ಹರಿಣಿ ಮತ್ತು ಭಾನು ಹಾಗು ಹರಿ ಎಂಬ ಎರಡು ಕಪ್ಪೆಗಳು ಅಲ್ಲಿದ್ದವು.

##
ಅವುಗಳ ಪೈಕಿ ರಿಂಗೋವನ್ನು ಮೊದಲು ನೋಡಿದ್ದು ಗಜರಾಜ ಆನೆ. ಸ್ವಾಗತ ಎನ್ನುವಂತೆ ಘೀಳಿಟ್ಟಿತು.

“ನಾನು ಗಜರಾಜ, ಇವರೆಲ್ಲ ನನ್ನ ಸ್ನೇಹಿತರು,” ಎಂದಿತು. ರಿಂಗೋ ನಾಚಿಕೆಯಿಂದ ಅದರತ್ತ ನೋಡಿತು.

“ನಿನ್ನ ಹೆಸರೇನು?” ಲಂಗೂರ್ ಕೇಳಿತು. ರಿಂಗೋ ಸುತ್ತಲೂ ನೋಡಿತು.

ಒಂದು ಹೆಜ್ಜೆ ಹಿಂದಿಟ್ಟು, “ರಿನ್...ರಿನ್...” ಎಂದು ಹೇಳುವಷ್ಟರಲ್ಲಿ ಎಲ್ಲಿಂದಲೋ ಒಂದು ನೊಣ ಬಂದು ಅದರ ಮೂಗಿನ ತುದಿಯಲ್ಲಿ ಕುಳಿತಿತು.

“ಆಕ್ಷೀ..” ರಿಂಗೋ ಜೋರಾಗಿ ಸೀನಿತು.

##
ಇದನ್ನು ನೋಡಿ ತುಂಟ ಲಂಗೂರ್ ಕಿಸಕ್ಕನೆ ನಗುತ್ತಾ, ನದಿಯ ನೀರಿನ ಮೇಲೆ ಹರಡಿದ್ದ ಕೊಂಬೆಯೊಂದಕ್ಕೆ ಜಿಗಿಯಿತು. “ಅದರ ಹೆಸರು ರಿನ್... ರಿನ್... ಅಂತೆ, ಹ್ಹೆ ಹ್ಹೆ ಹ್ಹೆ...” ಎಂದು ಕೈ ತಟ್ಟುತ್ತಾ ಕಿರುಚಿತು. ನಿಜಕ್ಕೂ ಅವೆಲ್ಲ ರಿಂಗೋನ ಹೆಸರು ’ರಿನ್’ ಎಂದು ಭಾವಿಸಿದವು. ಹೇಮು ಜಿಂಕೆ ಒಮ್ಮೆ ರಿಂಗೋನತ್ತ ನೋಡಿ, ಮುಖ ತಿರುಗಿಸಿ ನೀರು ಕುಡಿಯಲು ಬಾಗಿತು. ಭಾನು ಮತ್ತು ಹರಿ ನೀರಿನಾಳಕ್ಕೆ ಇಳಿದು ಈಜುತ್ತಾ, ನಿಮಿಷಕ್ಕೊಮ್ಮೆ ನೀರೊಳಗೆ ಹೊಕ್ಕು ಮೇಲೆ ಬಂದು, ಒಂದು ಮೋಜಿನಾಟ ನಡೆಸಿದವು. ಹರಿಣಿ ರಿಂಗೋನತ್ತ ನೋಡಲೇ ಇಲ್ಲ. ಈಗ ಕಾಲಿಯಾ ಜೋರಾಗಿ, “ಹಾಗಾದರೆ ನೀನು ರಿನ್! ಎಂಥ ವಿಚಿತ್ರ ಹೆಸರು!” ಎಂದು ಚೀರಿತು.

##
ರಿಂಗೋ ಅವರನ್ನು ದುರುಗುಟ್ಟಿಕೊಂಡು ನೋಡಿ, ಗುಟುರು ಹಾಕಿತು. ತುಂಟ ಲಂಗೂರ್ ಸುಮ್ಮನಿರದೆ ಮತ್ತೆ, “ರಿನ್...ರಿನ್... ಹ್ಹೆ ಹ್ಹೆ ಹ್ಹೆ...” ಎಂದು ವಟಗುಟ್ಟುತ್ತ ಕೇಕೆ ಹಾಕಿತು. ರಿಂಗೋಗೆ ಏನೆನಿಸತೋ ಏನೋ, ಒಂದು ಅಡಿ ಹಿಂದಿಟ್ಟು ರಭಸದಿಂದ ಮುನ್ನುಗ್ಗಿ, ತಲೆ ಕೆಳಗೆ ಹಾಕಿ ಗುಟುರು ಹಾಕುತ್ತ ಓಡಲು ಆರಂಭಿಸಿತು. ಗಿಡ್ಡವಾಗಿದ್ದರು ಶಕ್ತಿಯುತವಾಗಿದ್ದ ಅದರ ಕಾಲುಗಳು ಎಲ್ಲೂ ನಿಲ್ಲದೆ ಓಡಿದವು. ರಿಂಗೋಗೆ ತನ್ನ ಮೇಲೆ ಎಷ್ಟು ಕೋಪ ಬಂದಿತ್ತೆಂದರೆ, ಅದು ಬುಸುಗುಡುತ್ತ ಒಂದೇ ಸಮನೆ ಓಡುತ್ತಿತ್ತು.

##
'ತಾನು ಅವರಿಗೆ ತನ್ನ ಹೆಸರನ್ನು ಹೇಳಲಾರದಷ್ಟು ಬುದ್ಧಿಗೇಡಿಯೂ ಲಜ್ಜಿತನೂ ಆದದ್ದೇಕೆ?’ ಅಂದುಕೊಂಡ ರಿಂಗೋ, ದಡದುದ್ದಕ್ಕೂ ಆಳೆತ್ತರ ಬೆಳದು ನಿಂತಿದ್ದ ಹುಲ್ಲಿನೊಳಗೆ ನುಗ್ಗುತ್ತ, ನುಸುಳುತ್ತ, ಓಡಿಯೇ ಓಡಿತು. ಹುಲುಸಾಗಿ ಬೆಳದುನಿಂತಿದ್ದ ಎಳೆ ಹುಲ್ಲನ್ನು ಮೇಯುತ್ತಿದ್ದ ಜಿಂಕೆಗಳ ಗುಂಪನ್ನು, ಹೊಲದ ಇಲಿಗಳನ್ನು, ಕಾಡು ಮೊಲವನ್ನು, ಮೇಲೆ ಹಾರುತ್ತಿದ್ದ ಗರುಡನನ್ನೂ ಹಿಂದಕ್ಕೆ ಹಾಕಿ ಅತೀ ವೇಗವಾಗಿ ಓಡಿತು. ಹೀಗೆ ಗೊತ್ತು ಗುರಿಯಿಲ್ಲದೆ ಓಡುತ್ತಿದ್ದ ರಿಂಗೋಗೆ, ರಾಷ್ಟ್ರೀಯ ಉದ್ಯಾನವನಕ್ಕೆ ಸಮೀಪದಲ್ಲಿರುವ ಹೆದ್ದಾರಿಯ ಮೇಲೆ ತಾನು ಓಡುತ್ತಿರುವೆನೆಂದು ಇದ್ದಕ್ಕಿದ್ದಂತೆ ಅರಿವಿಗೆ ಬಂದಿತು.

##
ಒಮ್ಮೆಲೇ ರಿಂಗೋ ಹೆದ್ದಾರಿಯ ಮಧ್ಯೆ ಗಕ್ಕನೆ ನಿಂತಿತು. ಮತ್ತೆ ಯೋಚಿಸಿತು, ’ಅಲ್ಲ, ಅವರಿಗೆ ನನ್ನ ಹೆಸರನ್ನೂ ಹೇಳಲಾಗದಂತಹ ನಾಚಿಕೆ ಏಕೆ ನನಗೆ? ಇಲ್ಲ, ನಾನು ಚೆನ್ನಾಗಿ ಅಭ್ಯಾಸ ಮಾಡಿಕೊಳ್ಳಬೇಕು.’ ಅದರ ಮುಖದಲ್ಲೀಗ ಭಯ ನಾಚಿಕೆಗಳು ಹೋಗಿ ದೃಢತೆ ಮೂಡಿತು. ಅದು ಮತ್ತೆ ಬುಸುಗುಡುತ್ತಾ ಪ್ರಾರಂಭಿಸಿತು, “ರಿನ್...ರಿನ್.... ಉಹುಂ...” ಮುಂದಕ್ಕೆ ಸ್ವರ ಬಾರದೆ ಗಂಟಲಲ್ಲೇ ಉಳಿಯಿತು.

’ಛೇ... ಇದು ಸರಿಯಲ್ಲ,’ ಎಂದು ಯೋಚಿಸಿ, ಮತ್ತೆ ಗಂಟಲು ಸರಿಮಾಡಿಕೊಂಡು "ರಿನ್... ರಿನ್..." ಎನ್ನುತ್ತಿದ್ದಂತೆ ಒಮ್ಮೆಲೇ ಜೋರಾಗಿ ಹಾರ್ನ್ ಶಬ್ದ ಕೇಳಿಸಿತು. ಬಸ್ಸುಗಳು, ಕಾರುಗಳು, ಟ್ರಕ್ಗಳು ಗಕ್ಕನೆ ನಿಂತವು.

##
ಈ ಪುಟ್ಟ ಘೇಂಡಾ ಈ ಹೆದ್ದಾರಿ ಮಧ್ಯೆದಲ್ಲಿ ಯಾಕೆ ನಿಂತಿದೆ? ವಾಹನ ಚಾಲಕರು ಅಚ್ಚರಿಗೊಂಡರು.

'ಪಾಂವ್ ಪಾಂವ್ ಪೀ... ಕೀಂ...ಕೀಂ...' ವಾಹನಗಳ ಹಾರ್ನ್ ಬೇರೆ ಬೇರೆ ಶಬ್ದಗಳನ್ನು ಮಾಡಹತ್ತಿದ್ದವು. ಇದನ್ನು ಕೇಳಿದ ರಿಂಗೋಗೆ ಭಯವಾಯಿತು. ಒಮ್ಮೆಲೇ ಅದು ಹಿಂದೆ ತಿರುಗಿ ಮತ್ತೆ ಇಳಿಜಾರಿನಲ್ಲಿ ಧಾವಿಸುತ್ತಾ ಕೆಳಗಿಳಿದು, ಬಯಲು ಪ್ರದೇಶದಲ್ಲಿ, ತನ್ನ ಕಾಲುಗಳಲ್ಲಿ ಬಲವಿದ್ದಷ್ಟೂ ವೇಗವಾಗಿ ಓಡತೊಡಗಿತು.

##
ರಿಂಗೋ ಓಡಿತು ಓಡಿತು, ಎತ್ತರವಾದ ಹುಲ್ಲು ಬೆಳದಿರುವ ಹುಲ್ಲುಗಾವಲನ್ನು ತಲಪುವಷ್ಟು ಹೊತ್ತು ಎಲ್ಲೂ ನಿಲ್ಲದೆ ಓಡಿತು. ಈಗ ಅದು ತನ್ನಲ್ಲಿ ತಾನೇ, “ರಿಂಗೋ... ರಿಂಗೋ...” ಎಂಡು ಹೇಳಿಕೊಳ್ಳತೊಡಗಿತು. ಹೀಗೆ ತನ್ನ ಹೆಸರನ್ನು ಪ್ರಯಾಸದಿಂದ ಉಚ್ಚರಿಸುತ್ತ ಅಭ್ಯಾಸ ಮಾಡುತ್ತಿದ್ದ ರಿಂಗೋ, ಮೇಲೆ ಆಕಾಶದಲ್ಲಿ ಹಾರಾಡುತ್ತಿದ್ದ ಗರುಡನ ಮಣಿಗಣ್ಣುಗಳಿಗೆ ಬಿತ್ತು. ಹೊಲದ ಇಲಿಗಳೂ, ಮೊಲವೂ, ಇದನ್ನು ಗಮನಿಸಿದವು. ಆದರೆ, ಅವು ಗೇಲಿ ಮಾಡಲಿಲ್ಲ. ಇದಾವುದನ್ನೂ ಗಮನಿಸದ ರಿಂಗೋನ ಅಭ್ಯಾಸ ಮುಂದುವರೆದಿತ್ತು. ಅದಕ್ಕೆ ಈಗ ಒಂದು ಹೊಸ ಉತ್ಸಾಹ ಮೂಡಿತ್ತು. “ನಾನು ರಿಂಗೋ... ರಿಂಗೋ... ಘೇಂಡಾಮೃಗ,” ಈಗ ಅದು ಜೋರಾಗಿ ಮತ್ತು ಸ್ಪಷ್ಟವಾಗಿ ತನ್ನ ಹೆಸರನ್ನು ಉಚ್ಚರಿಸತೊಡಗಿತು.

##
ಕೊನೆಗೂ ರಿಂಗೋನ ಲಜ್ಜೆ ಮಾಯವಾಯಿತು. ಈಗ ಅದು ಹೊಲದ ಇಲಿಗಳತ್ತ ನೋಡುತ್ತಾ, “ನಾನು ರಿಂಗೋ... ಘೇಂಡಾಮೃಗ ಗೊತ್ತಾ?” ಎಂದು ಹೇಳುತ್ತ, ಬ್ರಹ್ಮಪುತ್ರ ನದಿಯ ತಂಪು ಜಲವನ್ನು ಕುಡಿಯಲು ಬರುತ್ತಿದ್ದ ಪ್ರಾಣಿಗಳು ಸೇರುತ್ತಿದ್ದ ಅದೇ ಜಾಗಕ್ಕೆ ಹಿಂದುರುಗಿ ಬಂದಿತು. ಬೇಗನೆ ಗಜರಾಜ, ಅದನ್ನು ಅನುಸರಿಸಿ ನೀಲು, ಹೇಮು, ತುಂಟ ಲಂಗೂರ್, ಕಾಲಿಯಾ ಮತ್ತು ಹರಿಣಿ ಎಲ್ಲವೂ ಬಂದವು. ಭಾನು ಮತ್ತು ಹರಿ ಆಗಲೇ ಅಲ್ಲಿದ್ದವು.

##
ಅಷ್ಟರಲ್ಲಿ ಹೊಲದ ಇಲಿಗಳು, ಮೊಲ ಮತ್ತು ಗರುಡ ಕೂಡ ಅಲ್ಲಿಗೆ ಬಂದು ಕೂಡಿಕೊಂಡವು. ಈಗ ರಿಂಗೋ ಅವರತ್ತ ನೇರ-ದಿಟ್ಟ ನೋಟ ಬೀರಿ, ನಿಧಾನವಾಗಿ ಮತ್ತು ಸ್ಪಷ್ಟವಾಗಿ ಹೇಳಿತು, “ನಾನು... ನಾನು ರಿಂಗೋ ಘೇಂಡಾಮೃಗ, ನನ್ನ ಹೆಸರು ರಿಂಗೋ,” ಓಹ್! ತನ್ನ ಹೆಸರನ್ನು ಇಷ್ಟು ಸ್ಪಷ್ಟವಾಗಿ ಹೇಳುತ್ತೇನೆಂದು ರಿಂಗೋ ಕಲ್ಪನೆ ಕೂಡ ಮಾಡಿಕೊಂಡಿರಲಿಲ್ಲ!

##
“ಸ್ವಾಗತ ರಿಂಗೋ... ಮರಿ ಘೇಂಡಾ!” ಗಜರಾಜ ಸ್ನೇಹದಿಂದ ನುಡಿಯಿತು. “ಇವನು ತನ್ನ ಹೆಸರನ್ನು ಉಚ್ಚರಿಸಲು ತುಂಬಾ ಕಷ್ಟಪಟ್ಟು ಅಭ್ಯಾಸ ಮಾಡಿದ್ದಾನೆ. ಇತರರನ್ನು ಗೇಲಿ ಮಾಡುವುದು ತಪ್ಪು ಅಲ್ಲವೇ?” ಎಂದು ಗರುಡ ಹೇಳಿತು. ಗಜರಾಜ ತುಂಟ ಲಂಗೂರ್ ನತ್ತ ನೋಡುತ್ತಾ, “ಹೌದು... ಹೌದು. ಇನ್ನು ತಮಾಷೆ ಸಾಕು. ಗೊತ್ತಾಯೊತಾ?” ಎಂದಿತು. ತುಂಟ ಲಂಗೂರ್ ಖುಷಿಯಿಂದ, "ನಾವು ಸ್ನೇಹಿತರಾಗೋಣವೇ ರಿಂಗೋ ಘೇಂಡಾ?” ಎಂದು ಹೇಳುತ್ತಾ ಕೇಕೆ ಹಾಕಿತು.

##
"ಹೂಂ... ಹೂಂ... ಈ ಅಭಯಾರಣ್ಯ ಎಲ್ಲಾ ಪ್ರಾಣಿಗಳಿಗೂ ಸೇರಿದ್ದು, ನಾವು ಇಲ್ಲಿ ಒಬ್ಬರನೊಬ್ಬರು ಹಾಸ್ಯ ಮಾಡುವುದಗಾಲಿ, ನೋಯಿಸುವುದಾಗಲಿ ಮಾಡದೆ ಸಮರಸದಿಂದ ಬದುಕಬೇಕು,” ದೃಡ ಸ್ವರದಲ್ಲಿ ಹೇಳುತ್ತಾ ಗಜರಾಜ ಘೀಳಿಟ್ಟಿತು. ಎಲ್ಲಾ ಪ್ರಾಣಿಗಳೂ ಒಕ್ಕರಲಿನಿಂದ, “ರಿಂಗೋ... ರಿಂಗೋ... ಮರಿ ಘೇಂಡಾಮೃಗ ನಿನಗೆ ಸ್ವಾಗತ!" ಎಂದವು. ರಿಂಗೋಗೆ ಬಹಳ ಖುಷಿಯಾಯಿತು. ಈಗ ಅದು ತನ್ನ ಹೆಸರನ್ನು ಸಲೀಸಾಗಿ ಹೇಳಲು ಕಲಿತಿತ್ತು. ಅಷ್ಟೇ ಅಲ್ಲ, ಅದರ ನಾಚಿಕೆ ಹಾರಿಹೋಗಿತ್ತು! ಪುಟ್ಟ ರಿಂಗೋ ಘೇಂಡಾಗೆ ಅರಣ್ಯದ ಇತರ ಪ್ರಾಣಿಗಳೊಂದಿಗೆ ಸ್ನೇಹ ಬೆಳಸವಷ್ಟು ದಿಟ್ಟತನ ಬಂದಿತ್ತು.

##
* License: [CC-BY]
* Text: Vijaylakshmi Nagaraj
* Illustration: Sanjay Sarkar
* Translation: Meera Tushar Punarvasu
* Language: kn

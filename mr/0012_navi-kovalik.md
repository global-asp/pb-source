# नवी कोवळीक

##
आज वसंत पंचमी. वसंत ऋतूची सुरुवात. हिवाळा आणि उन्हाळा यांच्यामध्ये वसंत ऋतू येतो. भारतात अनेक ठिकाणी या दिवशी विद्या, कला संगीत यांच्या देवतेची उपासना करतात.

##
माझ्या घराशेजारच्या झाडावर खूप पक्षी बसलेत. मला वाटतंय की ते माझ्यासाठी

गात आहेत. 

##
झाडावरच्या कोवळ्या पानांवर तकाकी आहे. अगदी माझ्या नव्या फ्रॉकवर आहे तशीच! आई पिवळ्या रंगाची साडी नेसली आहे. किती छान रंग आणि नावही किती सुंदर - बसंती! 

##
आजोबा म्हणाले, “चला झाड लावू या!” 

मी विचारलं,  “झाड का लावायचं?” 

त्यावर ते म्हणाले, “मिनू, तुझ्याबरोबर वाढणारा एक मित्र तुला मिळेल. आणि कुठलंही नवं काम करायला वसंत ऋतू चांगला.” 

##
आम्ही मग बागेत गेलो आणि तिथे खड्डा खणून रोप लावलं. मी आजोबांना विचारलं, किती उंच होईल हे? 

“मिनू बाळ, तूच बघ आता, केवढं उंच होतंय ते.” ते म्हणाले. 

##
बागेत खारी एकमेकींचा पाठलाग करत होत्या आणि टिंगू मांजर त्यांच्या पाठीमागे लागलं होतं.

मला टिंगूच्या पाठीमागे पळावसं वाटलं. 

##
बागेत भरपूर फुलं फुलली आहेत.

मला पिवळा गुलाब सर्वात आवडतो आणि आजोबांना आवडतो पांढरा शुभ्र मोगरा. 

##
कडूलिंबाच्या झाडाखाली पानांचा गालीचा जणू पसरलाय आणि काटेसावरीचं झाड जाड, तुकतुकीत लाल फुलांनी बहरलंय. वसंत ऋतूत सगळं किती सुंदर दिसतं. 

##
उद्या होळी. शाळेला दोन दिवस सुट्टी. फांद्या आणि काटक्या गोळा करून आम्ही मोठी होळी तयार केली आहे.

काही जण टेकडीवर जाऊन पळसाची केशरी फुलं घेऊन आले. मनूनं ही फुलं पाण्यात टाकली आणि पाणी गडद केशरी रंगाचं झालं. 

##
या पाण्यानं आम्ही उद्या होळी खेळणार. पुर्‍या आणि करंज्या खाणार. 

वसंत ऋतू भरभरून आनंद देतो. हवा खूप थंड नाही, गरम नाही आणि पावसाळ्यासारखी चिक चिक ओल नाही. कितीही खेळा! 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Sandhya Taksale
* Language: mr

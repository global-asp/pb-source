# घर जाना है

##
स्कूल में छुट्टी हो गयी है।  बच्चे स्कूल से जा रहे हैं। 

टीचर स्कूल से जा रही हैं।  सभी लोग घर जा रहे हैं। 

##
मैं गेट से बाहर निकलती हूँ।  मैं जल्दी में हूँ। 

मेरे पास खेलने के लिए समय नहीं है। 
मेरे पास बात करने के लिए समय नहीं है। 
मैं जल्दी घर जाना चाहती हूँ। 

##
स्कूल से निकल कर बाहर आती हूँ। 

यह एक पतली गली है। 

गली से होते हुए आगे आती हूँ। 

वहाँ पर एक बड़ी सड़क है। 

##
बड़ी सड़क पर बहुत भीड़ है।  कार, ट्रक, साइकिल, मोटर साइकिल, स्कूटर और
ऑटो रिक्शा!  कुछ इधर जा रहे हैं।  कुछ उधर जा रहे हैं। 

मुझे खाली जगह देखकर उस पार दौड़ना आता है। 

##
मैं सड़क के बीच तक पहुँच गयी हूँ।  आगे बहुत सी गाड़ियाँ हैं। 

पीछे भी बहुत सी गाड़ियाँ हैं।  मुझे सावधान रहना चाहिये। 

##
सड़क के उस पार चनेवाला है।  जल्दी में मैं उससे टकरा जाती हूँ। 

वह गुस्से में डाँटता है।  मैं माफ़ी माँग कर आगे भागती हूँ। 

##
मैं दुकानों के आगे से निकलती हूँ।  लोग तरह तरह की चीज़ें खरीद रहे हैं। 

सामने खिलौने की दुकान भी है।  पर आज मैं रुक नहीं सकती। 

##
मैं जल्दी-जल्दी चलती हूँ।  अब मछली की दुकानें हैं। 

बड़ी मछली, छोटी मछली, लम्बी मछली,  चपटी मछली, चमकीली मछली,
मटमैली मछली, हर दुकान में इतनी सारी मछलियाँ। 

##
अब मुझे दौड़ना ही पड़ेगा।  कपड़े की दुकान, वीडिओ की दुकान, 
नाई की दुकान के सामने, पान वाले के सामने से,  दौड़ते, दौड़ते
मैं आगे पहुँचती हूँ। 

##
आखिर मैं घर पहुँच ही गयी!  अरे वाह! मुझे देर नहीं हुई। 

मेरे पिता जी दोपहर बाद काम पर जाते हैं।  अभी वे गये नहीं हैं। 

उनकी साइकिल अभी भी खड़ी है। 

##
मेरे पिता जी बाहर आते हैं, मेरी माँ उनके पीछे हैं। 

पिता जी मुझे गले लगा लेते हैं। 
फिर वे काम पर निकल जाते हैं। 

अब मुझे कोई जल्दी नहीं है।  मेरे पास समय ही समय है। 

##
* License: [CC-BY]
* Text: Rukmini Banerji
* Illustration: Ketan Raut, Santosh Pujari
* Translation: Pratham Books Team
* Language: hi

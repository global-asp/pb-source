# ಶಾಲೆಗೆ ಬಂದ ತರಕಾರಿಗಳು

##
ರಾಜು ಎಂದಿನಂತೆ ಖುಷಿಯಾಗಿ ಶಾಲೆಗೆ ಹೊರಟಿದ್ದ. ದಾರಿಯಲ್ಲಿ ಎಂದೂ ನೋಡಿರದ ದೃಶ್ಯ ಕಂಡ. ಸ್ಕೂಲ್ ಬ್ಯಾಗು ಹೆಗಲಿಗೆ ಏರಿಸಿಕೊಂಡ ಕೆಲವು ವಿಚಿತ್ರ ಆಕಾರಗಳು ಅವನಿಗಿಂತ ಮುಂದಾಗಿ ಹೊರಟಿದ್ದವು. 

##
ಅವನು ಮಾರುಕಟ್ಟೆಯಲ್ಲಿ ನೋಡಿದ್ದ ತರಕಾರಿಗಳ ಹಾಗೆಯೇ ಅವು ಕಾಣಿಸುತ್ತಿದ್ದವು. ಅದನ್ನು ನೋಡಿ ಆತನಿಗೆ ಕುತೂಹಲ ತಡೆಯಲು ಆಗಲಿಲ್ಲ. 

##
ಆ ಆಕಾರಗಳೆಲ್ಲ ದಷ್ಟಪುಷ್ಟವಾಗಿದ್ದವು. ಸೈನಿಕರ ಶಿಸ್ತಿನಲ್ಲಿ ಹೆಜ್ಜೆ ಹಾಕುತ್ತಿದ್ದವು. 

##
ರಾಜು ಬೇಗಬೇಗನೆ ಹೆಜ್ಜೆ ಹಾಕಿದನು. ಮುಂದೆ ಕಾಣುತ್ತಿರುವ ಅವುಗಳನ್ನು ಸಮೀಪಿಸಿ ನೋಡಬೇಕೆಂದು ಆತುರಗೊಂಡನು. 

##
ಕಡೆಗೂ ರಾಜು ಅವುಗಳನ್ನು ಸಮೀಪಿಸಿದನು. ಅವುಗಳ ಮುಖವನ್ನೇ ನೋಡಿದನು. ಅವನಿಗೆ ಅಚ್ಚರಿಯಾಯಿತು. 

##
ಆತ ಊಹಿಸಿದ್ದಂತೆಯೇ, ಅವು ಮಾರುಕಟ್ಟೆಯಲ್ಲಿ ಆತ ನೋಡಿದ್ದ ಬಗೆಬಗೆಯ ಗೆಡ್ಡೆ ತರಕಾರಿಗಳೇ ಆಗಿದ್ದವು. 

##
"ಅರೆ! ನೀವಾ?" ಎಂಬ ಆಶ್ಚರ್ಯ ತುಂಬಿದ ಪ್ರಶ್ನೆ ಆತನ ಬಾಯಿಂದ ಬಂತು. ಅವು ಮಾತನಾಡಲಿಲ್ಲ. ತಮ್ಮತಮ್ಮಲ್ಲಿ ಪರಸ್ಪರ ಮುಖ ನೋಡಿಕೊಂಡವು. ಆನಂತರ ರಾಜುವಿನ ಕಡೆ ನೋಡಿ ಮುಗುಳುನಕ್ಕವು. 

##
"ಎಲ್ಲಿಗೆ ಹೊರಟಿದ್ದೀರಿ?" ಎಂದು ರಾಜು ಪ್ರಶ್ನಿಸಿದ. "ಇನ್ನೆಲ್ಲಿಗೆ? ನಿನ್ನ ಸ್ಕೂಲಿಗೆ ಹೊರಟಿದ್ದೇವೆ" ಎಂದು ಉತ್ತರಿಸಿದವು. ಹಾಗೆ ಒಂದೇ ಧ್ವನಿಯಲ್ಲಿ ಹೇಳಿದಾಗ ಮೆಲ್ಲಗೆ ತಂಗಾಳಿ ಸೋಕಿದಂತಾಯಿತು. ರಾಜುವಿಗೆ ಹಿತವೆನಿಸಿತು. ಅವುಗಳೊಂದಿಗೆ ಮಾತನಾಡಿಕೊಳ್ಳುತ್ತಿದ್ದ ರಾಜು ಹೊರಟ. 

##
ಸ್ವಲ್ಪ ಹೊತ್ತಿನ ನಂತರ, ಏಕೋ ಹಿಂತಿರುಗಿ ನೋಡಿದ. ಇನ್ನಷ್ಟು ಅಚ್ಚರಿ ಅವನಿಗೆ ಕಾಡಿತ್ತು. ಅವನ ಹಿಂದಿನಿಂದ ಎಲ್ಲಾ ಬಗೆಯಸೊಪ್ಪಿನ ತರಕಾರಿಗಳು ಬಂದು ಸಾಲಾಗಿ ಹೆಗಲಿಗೆ ಸ್ಕೂಲ್ ಬ್ಯಾಗ್ ಹಾಕಿಕೊಂಡುಅಷ್ಟೇ ಶಿಸ್ತಿನಿಂದ ನಡೆದು ಬರುತ್ತಿದ್ದವು. ಮುಂದೆ ಗೆಡ್ಡೆ ತರಕಾರಿಗಳ ಸಾಲು,ಹಿಂದೆ ಸೊಪ್ಪು ತರಕಾರಿಗಳ ಸಾಲು, ನಡುವೆ ನಮ್ಮ ರಾಜು ಕೂಡಾ ಸೇರಿಕೊಂಡನು. 

##
ಅವನ ಖುಷಿಗೆ ಈಗ ಮಿತಿಯೇ ಇರಲಿಲ್ಲ. ಅವುಗಳ ಜೊತೆಗೆ ಶಾಲೆಗೆ ಹೊರಟನು. 

##
ಶಾಲೆ ತಲುಪುತ್ತಿದ್ದಂತೆ ಅಲ್ಲಿದ್ದ ಎಲ್ಲರೂ, ತರಕಾರಿಗಳ ಜೊತೆಗೆ ಬಂದ ರಾಜುವನ್ನೇ ಕಣ್ಣು ಅರಳಿಸಿಕೊಂಡು ನೋಡ ತೊಡಗಿದರು. 

##
ಟೀಚರ್ ಬಂದು ಖುಷಿಯಿಂದ, "ಗುಡ್ ಬಾಯ್" ಎಂದು ಬೆನ್ನು ತಟ್ಟ ತೊಡಗಿದರು. ರಾಜುವಿಗೆ ಬಹಳ ಸಂಭ್ರಮವಾಯಿತು. "ಥ್ಯಾಂಕ್ಯೂ ಟೀಚರ್" ಎಂದು ನಕ್ಕ. ಉಳಿದ ಮಕ್ಕಳೆಲ್ಲಾ ಸಂತೋಷದಿಂದ ನೋಡುತ್ತಿದ್ದರು. 

##
ಇನ್ನು ಸ್ವಲ್ಪ ಜೋರಾಗಿ ಬೆನ್ನು ತಟ್ಟಿದಂತಾಗಿ ಕಣ್ಣು ಬಿಟ್ಟ. "ಸ್ಕೂಲಿಗೆ ಲೇಟಾಯ್ತು, ಏಳು" ಎನ್ನುತ್ತ ಅಮ್ಮ ಬೆನ್ನಿನ ಮೇಲೆ ತಟ್ಟುತ್ತಿದ್ದಳು. "ಅರೆ, ಕನಸಾ?" ಎಂದುಕೊಂಡು ಕಣ್ಣುಜ್ಜಿಕೊಳ್ಳತ್ತ ಎದ್ದ. ಆದರೆ ರಾಜು ಗೆಲುವಾಗಿದ್ದ. 

##
ಈ ಚಿತ್ರಕ್ಕೆ ಬಣ್ಣ ತುಂಬಿರಿ 

##
ಈ ಚಿತ್ರಕ್ಕೆ ಬಣ್ಣ ತುಂಬಿರಿ 

##
* License: [CC-BY]
* Text: Venkatramana Gowda
* Illustration: Padmanabh
* Language: kn

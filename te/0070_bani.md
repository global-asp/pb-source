# వాణీ

##
వాణీ నాలుగేళ్ళ పాప. 

వాళ్ళింటి తలుపు ఆకుపచ్చగా ఉంటుంది. 

ఆ పాప చదివే బడిలో కిటికీలు పసుపు పచ్చగా ఇంటాయి.

తలుపులు ఎర్రగా ఉంటాయి.

##
వాణీ కి బడి అంటే ఎంతో ఇష్టం.

పాఠాలు చక్కగా చదువుతుంది.

ఆ పాపకి స్నేహితులతో ఆట పాటలంటే మహా సరదా. 

##
ఓ రాత్రి నిజంగానే అలిసిపోయి పడుకుంది. ఆమెకు కళ్ళు మూతలు పడ్డాయో లేదో

గాలిలో తేలిపోతున్నట్లు అనిపించింది.

ఇంటి బయటకి వెళ్ళిపోయినట్లూ, 

కొండ క్రింద చెట్ల గుబుర్ల లోకి ఎగిరి వెళ్ళినట్లు అనిపించింది.

##
‘లేలే !’ ‘లే వాణీ !’ అని ఎవరో పిలిచినట్టయి ఉలిక్కిపడి లేచింది.

చిత్ర విచిత్రమైన ముఖాలతో,

టోపీలు పెట్టుకున్న పిల్లలు,

ఆమె ముందు నిలబడి ఉన్నారు.

##
బాణి చుట్టూరా గుండ్రంగా నిలబడి వాళ్ళంతా పాట పాడటం మొదలు పెట్టారు.

‘స్వాగతం, స్వాగతం ! ఏడాది నుంచి నీకోసం చూస్తున్నాం !’ అన్నారు వాళ్ళు.

‘ఏడాది నుంచా?’ వాణీ గొణిగింది.

‘అవునవును!’ అని వాళ్ళు చెప్పారు.

##
"నిద్రలో నువ్వుతేలగలవని మాకు తెలుసు" "నిద్రలో పాడగలవు" తనని తాను గిల్లి చూసుకుంది వాణీ .

నొప్పి పెట్టేసరికి "నేను నిద్రపోవటం లేదు" అని అనుకుంది.

"నువ్వు, నిద్రలో ఎగరగలవుకూడా !" అంటూ వాళ్ళు పాడసాగారు.

"ఎగరగలనా? ఎలా? ఎక్కడికి?" అని అడిగింది వాణీ .

"పక్షిలా చేతులు బార్లా చాచి మబ్బులు దాకా ఎగరగలవు."

##
వాణీ చేతులు చాచింది. తన క్రొత్త స్నేహితులతో నిజంగానే ఎగరసాగింది.

వాణీ అడవి మీదుగా ఎగురుతూ క్రిందికి చూసింది.

ఆమె క్రిందగా వందలాది దీపాలు కనిపించాయి.

##
ఆ పిల్లలతో పాటు ఆమె క్రిందికి దిగింది.

బ్రహ్మాండమైన పుట్టగొడుగులతో నిండిన పట్టణం ఒకటి కనిపించింది.

ఆ పుట్టగొడుగుల్లో ఆకుపచ్చనివి, పసుపు పచ్చనివి, తెల్లనివి, గులాబి రంగువి, ఎర్రనివి ఉన్నాయి.

ప్రతి పుట్టగొడుగులోనూ ఒక ఇల్లుంది!

##
వాణీ ఒక ఇంట్లోకి ఎగిరి వెళ్ళింది. 

లోపలకి వెళితే అన్ని ఇళ్ళలాగే ఉంది.

కానీ నేలంతా తివాసీలకంటె సుతిమెత్తని పుట్టగొడుగులతో నిండి ఉంది.

ఆ పిల్లలంతా గెంతులు వేసారు.

వాణీకి పుట్ట గొడుగుల ఊరంతా చూపిస్తూ పరుగులు పెట్టారు.

##
"రా! మనమంతా కలిసి తిందాం !" అని ఏక కంఠంతో అన్నారు.

ఎక్కడ చూసినా వాణీకి ఇంత పుట్టగొడుగుల పొలాలు కనిపించాయి.

"భలేగా ఉన్నాయే !" అంది బాణి. కొన్ని లడ్డూ పుట్టగొడుగులు.

ప్రతీ గొడుగు మీద ఒక లడ్డూ ఉండడం, వాణీకి ఆశ్చర్యం కలిగించింది.

కొన్ని పసుపు పచ్చవి, మరికొన్ని తెల్లవి. వాటిలో బర్ఫీలు కూడా ఉన్నాయి!

##
వాణీ ఒక లడ్డూ చిదిపి తిన్నది.  నోట్లో కరిగిపోయినట్టుంది.

ఎంత బాగుందో అనుకుంది. ఎవరో తన పేరు పెట్టి పిలిచినట్టయింది వాణీకి .

పుట్టగొడుగు ఆకారంలో పుస్తకాలు కనిపించాయి. వాటి పేజీలు తమంతట తాము తిరిగిపోసాగాయి.

ఆ పేజీలలో బొమ్మలు, పైకి క్రిందికి పరుగులు పెడుతున్నాయి.

" వాణీ , నువ్వు మాతో కలిసి చదువు" అన్నాయి"

##
వాణీ పుస్తకాల పుట్టగొడుగులలోకి వెళ్ళింది. రాజులు, రాణులు, దేవకన్యలు, యుద్ధవీరుల గురించి ఎన్నో కథలు చెప్పాయి. పుట్టగొడుగుల చిప్సు తింటూ వాణీ ఆ కథలన్నీ వింది. కాసేపటికి వాణీకి దాహం వేసింది. ఆమెను తళతళలాడే వాగు దగ్గరకి తీసుకుపోయారా పిల్లలు. ఆ వాగు నిమ్మరసంతో నిండి ఉంది. మరికొంత దూరం పోతే నారింజ పండు రసం వాగు, ఆ పైన మామిడి పండు రసం వాగు ఉన్నాయి. ఆ వాగులన్నింటిలోంచీ కొంచెం కొంచెం తాగింది వాణీ . అవన్నీ చల్లగా, బాగున్నాయి.

##
కొన్ని పుట్టగొడుగుల నుంచి చక్కని సంగీతం వినిపిస్తోంది. 

మొనతేరిన టోపీ, చెప్పులు వేసుకున్న చిన్న కుర్రాడితో కలిసి వాణీ నాట్యం చేసింది.

"నీ పేరేంటి?" అని వాణీ అడిగింది. ‘మొనగాడు" అన్నాడు వాడు. 

చిత్రంగా వాడి ముఖం కూడా మొన తేరి ఉంది! 

ఆ తర్వాత గుండె ఆకారం లాంటి టోపీ, అదేలాంటి చెప్పులు వేసుకున్న చిన్న పిల్లతో కలిసి 

నాట్యం చేసింది. "నాపేరు చిన గుండెమ్మ!" అంటూ ఆపిల్ల పాడింది.

##
ఒక్కొక్కరితో కలిసి అందరితోనూ పాడి , నాట్యం చేసి " అబ్బ, నేనలిసిపోయాను.

కాసేపు విశ్రాంతి తీసుకుంటా!" అంది బాణి. 

"టైము లేదు, కొంచెం నిమ్మరం తాగు." అన్నారు వాళ్ళు.

కొంచెం రసం తాగాక ఆమెకి తేరుకున్నట్లు, తేటగా అనిపించింది.

"మనం పర్వతాలమీదకు ఎగిరిపోదాం రా" అన్నారు వాళ్ళు.

అలా అలా కేక్, ఐస్ క్రీమ్, కలాకండ్ తో నిండిన పర్వతాల మీదకి ఎగిరిపోయారు.

##
అప్పుడు వాళ్ళు చివరి పర్వతం మీదకు చేరారు. అదే బొమ్మల పర్వతం!

వాణీ ఇదివరకెప్పుడూ అన్ని బొమ్మలు చూడలేదు!

రంగు రంగులతో మెరుస్తున్న ఆ బొమ్మలు ఎగిరెగిరి గెంతులు వేస్తున్నాయి.

వాటితో కలిసి, ఆ పిల్లలు ఎన్నో ఆటలు ఆడారు. 

బొమ్మ కారులు వాళ్ళ పక్కనుంచి దూసుకు పోయాయి. తర్వాత వాళ్ళని ఆ కారుల్లో అటూ ఇటూ తిప్పాయి.

##
ఆ తర్వాత వాళ్ళకి వింత వింత వంకర టింకర పజిల్స్ కనిపించాయి.. 

"మమ్మల్ని కలపండి చూద్దాం!"  అని వేళాకోళం చేసాయి!

"మమ్మల్ని ఉపయోగించి ఇళ్ళు కట్టి, మీ ఇష్టం వచ్చినట్టు పడగొట్టవచ్చు"

అని బిల్డింగు బ్లాకులు కేకలు పెట్టాయి.  వాణీకి అదంతా చాలా సరదాగా ఉంది.

ఇక ఇంటికి వెళ్ళే సమయం వచ్చింది.

అడవి మీదుగా వాళ్ళంతా వాణీ ఇంటివైపుకు ఎగిరి వెళ్ళారు.

##
"బై, బై వాణీ ! మరోసారి మాతో వస్తావు కదూ!" 

అని ఆ పిల్లలంతా వీడ్కోలు చెప్పి పుట్టగొడుగుల పట్టణం వైపు ఎగిరి వెళ్ళిపోయారు.

##
వాణీ పక్క మీదకు చేరి గాఢంగా నిద్రపోయింది! 

తెల్లవారింది.  తను రాత్రి చూసినదంతా కలే ననుకుంది వాణీ .

కానీ, తన పిడికిలి తెరిచి చూసి, వాణీ ఆశ్చర్యపోయింది!

మరి వాణీ చేతుల్లో ఏముంది? మీరు ఊహించగలరా?... 

వాణీ గురించి మరో మంచి కథని చెప్పగలరా?

ప్రయత్నించి చూడండి... మీరు సాధించగలరు!

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: T. Ramachandra Rao
* Language: te

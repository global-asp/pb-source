# பௌர்ணமியும் பாயசமும்

##
மழை நின்றுவிட்டது. ஆனால் இன்னும் குளிர்காலம் தொடங்கவில்லை. இந்தப் பருவத்துக்குப் பெயர் இலையுதிர்காலம், சமஸ்கிருதத்தில் ‘ஷரத் ரிது’.

##
ஹச்சூ... எனக்குச் சளி பிடித்துவிட்டது. காலநிலை மாறுவதால் பலருக்கு உடல்நிலை சரியில்லாமல் போகிறது. எல்லாக் குழந்தைகளும்  தசராவுக்கு முன் குணமாகிவிடுவார்கள் என்கிறார் பாட்டி.

##
இந்தப் பருவத்தில் பல விழாக்கள் வருகின்றன. மனு என்னுடைய மாங்காய் மரத்திலிருந்து இலைகளைப் பறித்து ஓர் அழகான தோரணம் கட்டி வாசலில் தொங்கவிடுகிறான். இந்த உலகத்திலேயே மிகச் சிறந்த தோரணம் அதுதான்!

##
வானத்தில் நீல நிறம். அதில் ஆங்காங்கே வெள்ளை மேகங்கள் பஞ்சுப் பொதிகளைப்போல் மின்னுகின்றன. எங்கும் ஒரே அமைதி. இன்றைக்கு நாங்கள் ஷரத் பூர்ணிமாவைக் கொண்டாடப்போகிறோம். இந்த விழாவுக்குக் ‘கோஜகிரி’ என்றும் ஒரு பெயர் உண்டு.

##
பௌர்ணமி நிலவின் வெளிச்சத்தில் சுற்றியுள்ள அனைத்தும் வெள்ளிபோல் பளபளக்கின்றன. நாங்கள் இன்று இரவுமுழுக்க விழித்திருப்போம். தேங்காய், அரிசி, பால் போன்ற வெள்ளைப் பொருள்களைக் கொண்டு செய்த சூடான பாயசத்தைக் குடிப்போம்.

##
மீரா இன்றைக்கு ஓணம் கொண்டாடுகிறாள். அது ஒரு மகிழ்ச்சித் திருவிழா. அவளுடைய வீட்டில் எல்லாரும் சேர்ந்து அழகிய பூக்கோலம் போடுகிறார்கள். 

##
இந்த நேரத்தில் எல்லாப் பயிர்களும் அறுவடை செய்யப்பட்டிருக்குமாம். ஆகவே, எல்லாரிடமும் போதுமான அளவு தானியம் இருக்குமாம், அனைவரும் மகிழ்ச்சியாக இருப்பார்களாம். கேரளாவின் புகழ் பெற்ற படகுப் பந்தயங்கள் இந்த நேரத்தில்தான் நடைபெறும். ஆஹா! நானும் அதைக் கொண்டாட விரும்புகிறேன்!

##
இதோ, தசரா விடுமுறைகள் வந்துவிட்டன. இதற்காகத் தமிழக மக்கள் நவராத்திரி கொலு வைப்பார்கள். ஒன்பது படிகளில் பொம்மைகளை அமைத்து அழகுபடுத்துவார்கள்.

##
இந்தப் பண்டிகையின்போது மனுவும் நானும் இந்தியப் பாரம்பரிய இசையைக் கற்றுக்கொள்ளப்போகிறோம்.

நான் மிருதங்கம்வாசிக்க விரும்புகிறேன்... தொம்! தொம்!தொம்! மனு புல்லாங்குழல் கற்றுக்கொள்ள விரும்புகிறான். 

அம்மா ஸ்கூட்டர் ஓட்டக் கற்றுக்கொள்ள விரும்புகிறார்!

##
தீபாவளியும் விரைவில் வந்துவிடும். நிலா வெளிச்சம் இல்லாத இருட்டில் எல்லா வீடுகளிலும் தீபங்கள், மெழுகுவர்த்திகள் ஏற்றிவைக்கப்பட்டிருப்பது மிக அழகாக இருக்கும்.

##
சில வீடுகளில் எரிந்து அணைந்து மீண்டும் எரியும் மின்சார விளக்குகளையும் தொங்கவிடுவார்கள். எனக்குப் பட்டாசு வெடிக்கப் பிடிக்கும். ஆனால், பட்டாசு வெடிப்பதனால் காற்றுக்குக் கெடுதல் என்று எங்கள் ஆசிரியர் சொல்கிறார்.

##
நாம் தண்ணீர், காற்று, நிலத்தைக் கவனித்துக்கொள்ளாவிட்டால் சில ஆண்டுகளில் எல்லாப் பருவங்களும் மாறிவிடும் என்கிறார் என் ஆசிரியர். அது எப்படி சாத்தியம்? எனக்கு ஆச்சர்யமாக உள்ளது.

##
குளிர் அதிகரித்துவிட்டது. ஷரத் ரிதுவுக்கு அடுத்து வரும் பருவம் சமஸ்கிருதத்தில் ‘ஹேமந்த் ரிது’ என்று அழைக்கப்படுமாம், பாட்டி சொல்கிறார். இந்தியாவில் அது ஒரு மிகச் சிறிய பருவம்தான். குளிர்காலம் விரைவில் வந்துவிடும்!

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: N. Chokkan
* Language: ta

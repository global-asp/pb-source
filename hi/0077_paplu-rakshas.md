# पपलू राक्षस

##
यह कहानी है एक नौ साल के राक्षस पपलू की जो अन्य राक्षसों से बिल्कुल अलग था। राक्षसों को लड़ना-झगड़ना अच्छा लगता है पर पपलू को लड़ने से नफ़रत थी। जहाँ उसके सहपाठी डायनासोर के कान मरोड़ने और बाघों की पूँछ खींचने में अपना समय बिताते थे, वहीं पपलू अपने मित्रों को बचाता फिरता था। 

उसकी माँ को बेटे की चिंता सताती रहती थी। एक रात उसने पपलू को जगाया।

“बेटे, तुम कभी भी यहाँ राक्षसों के बीच खुश नहीं रह पाओगे। मैं तुम्हें एक गाँव में ले कर जा रही हूँ जहाँ साधारण लोग रहते हैं। तुम वहाँ के मुखिया, राघव के साथ रह जाना।”

गाँव के बाहर पहुँचते ही पपलू की माँ ने उससे आँखें बंद करने को कहा। उसने जब आँखें खोलीं, तो उसे लगा कि वह बेहोश ही हो जायेगा। घट कर उसका आकार लगभग दसवें भाग के बराबर ही रह गया था और उसकी माँ भी आकार में बहुत ही छोटी हो गयीं थीं!

पपलू की माँ ने उसे राघव को सौंप दिया और वहाँ से चली गयीं।

##
कुछ ही दिनों में पपलू की दोस्ती गाँव के लड़के और लड़कियों से हो गयी।

एक दिन राघव जब घर लौटा तो वह बहुत चिंतित था। “अंगार ने गाँव से बाहर जाने का एकमात्र रास्ता रोक रखा है। वह बड़ा ही ख़ूँख़ार डाकू है। अब हम खेतों में नहीं जा पाएँगे और भूखे ही मारे जायेंगे।”

पपलू को अचानक कुछ याद आया। उस दिन जाते-जाते माँ ने उसके कान में जादू के वे शब्द कहे थे, जिनसे वह फिर से अपने असली आकार में आ सकता था। राक्षस के आकार में आ जाने पर वह आसानी से अंगार पर काबू पा सकता है।

उसने सभी कोशिशें कीं पर उसे वे जादू के शब्द याद ही नहीं आये। यहाँ तक कि वह सर के बल खड़ा हो गया, अपने कान खींचे...पर वे शब्द थे कि याद आने का नाम ही नहीं ले रहे थे।

##
“पपलू पैया मेले साथ खेलो ना,” उसे धीमे से तुतलाने की आवाज़ आई।

यह पड़ोस में रहने वाली दो साल की सोनी थी। पपलू उसका सबसे प्रिय मित्र था। पपलू ने सोनी को उठाया और फिर ऊपर हवा में उछाल दिया। वह खुश हो कर गाने लगीः
“पपलू पैया, पपलू पैया, मुजे उथालो, उपल उथालो
पपलू पैया, पपलू पैया, अपना जादू दिखा दो”

पपलू ठहर सा गया। उसे ये शब्द जाने-पहचाने से लगे। वह भागा और घर के भीतर से एक नीले रंग का पत्थर लेकर आया।

उसे माँ का कहा याद आ गया, “इस पत्थर को हवा में उछाल देना और बोलनाः
"मैं तुम्हें उछालूँ, मैं तुम्हें पकड़ लूँ, 
भूलना न तुम मेरा जादू"

जैसे ही पपलू ने नीला पत्थर उछाल कर ये शब्द बोले, वह गुब्बारे की तरह फूलने लगा।

##
अचानक ही चर्र-चर्र की आवाज़ें आने लगीं! उसके कपड़े फट रहे थे। यदि वह अभी इसी समय छुपने की जगह न ढूँढे तो वह बिलकुल ही छोटी-छोटी कतरनें पहने हुए गाँव के ठीक बीचों-बीच, ताड़ की तरह खड़ा दिखेगा।

वह अपनी शर्म भी नहीं ढक पायेगा। उन चर्र-चर्र की आवाज़ों के साथ ही पपलू तेज़ी से जंगल की ओर भाग निकला। जब वह घने पेड़ों की छाँव में पहुँचा तो वह घुटनों के बल बैठ गया।

माँ के सिखाये हुए जादू वाले शब्दों को दोहराते हुए उससे अवश्य कोई शब्द छूट गया होगा। नहीं तो उसके कपड़े उसके साथ-साथ क्यों नहीं बढ़े?

अब वह क्या करे? वह फिर से राक्षस तो बन गया था, परन्तु ऐसे, नंग-धड़ंग, बिना कुछ पहने हुए वह उस डाकू से निपटने कैसे जा सकता था? उसे कपड़ों की ज़रूरत थी। लेकिन उसे इतनी जल्दी और इतने बड़े कपड़े कहाँ से मिलेंगे भला?

##
तभी उसे एक आवाज़ सुनाई दी और उसने नीचे देखा। राघव वहाँ खड़ा था।

“सोनी ने मुझे बताया कि तुम बड़े, विशाल आकार के हो कर इधर की तरफ़ भागे थे। यह अजीब कहानी सुन कर मैं पता लगाने यहाँ आया हूँ कि बात क्या है।”

“मेरी माँ ने जो जादू मुझे सिखाया था, उसके प्रयोग से मैं फिर से राक्षस बन गया हूँ। अब मैं उस अंगार और उसके आदमियों को देख लूँगा।” पपलू बोला।

“वाह! यह तो अच्छी बात है। तो तुम अब किस इन्तज़ार में हो?” राघव ने पूछा।
“मेरे कपड़े फट चुके हैं और मेरे पास पहनने को कुछ भी नहीं बचा है। इस दशा में, बाहर कैसे आऊँगा?” पपलू परेशान हो कर बोला।

राघव ने कुछ देर विचार किया और कहा, “ठीक है, मुझे थोड़ा समय चाहिए। आज रात होने तक मैं तुम्हारे लिए कपड़ों का बंदोबस्त करता हूँ।”

##
राघव ने घर जा कर गाँव के सभी दर्ज़ियों को बुलवाया। तुरंत ही 21 दर्ज़ी इकट्ठा हो गए। राघव ने उनको अपनी समस्या बतलाई और कहा, “मुझे पपलू के लिए एक जोड़ी पजामा और कुरता जल्दी से जल्दी सिलवाना है।”

आनन-फानन में सब पपलू के कपड़ों की सिलाई में जुट गए। वह दृश्य देखते ही बनता था। कैसे-कैसे फिसलते-लुढ़कते दर्ज़ी पपलू की पीठ पर, बाज़ुओं पर और टाँगों पर चढ़ कर माप ले रहे थे। पूरे का पूरा गाँव एकजुट हो गया और जिसके पास जो भी कपड़े का टुकड़ा था, उसने ला कर दिया। यहाँ तक कि सोनी ने भी अपनी गुड़िया का शॉल दे दिया।

सात घंटों में पोशाक सिल कर तैयार हो गयी। उसे पहन कर पपलू बड़ी शान से खड़ा हुआ। वह उस रंग-बिरंगे कुरते और वैसे ही पजामे को पहन कर बड़ा ही अच्छा लग रहा था। लोगों ने बड़ी ज़ोर से ताली बजायी और पपलू ने झुक कर उनका अभिवादन किया।

आधी रात का समय था। अंगार और उसके आदमी गहरी नींद में सो रहे थे। केवल दो डाकू पहरे पर थे।

##
अचानक अंगार जाग गया, उसे कुछ अजीब आवाज़ सुनाई दे रही थी। उसने अपनी तलवार उठाई और तेज़ी से अपने तम्बू से निकल कर बाहर आया। अन्य डाकू भी भाले और तलवारें हाथों में ले कर बाहर आने लगे।

“ऊश!” फिर से आवाज़ आई। आवाज़ पहले से अधिक ज़ोर से और पास से आती हुई लग रही थी।

“ऊश...!”
अंगार ने इधर-उधर देखा। एक आँधी सी उठ रही थी। पेड़ झूलने लगे थे और आवाज़ कान फाड़ने लगी थी।

“ऊश! ऊश!”
अंगार को लगा कि हवा ने उसे ऊपर उठा लिया है। उसने खूब हाथ-पाँव चलाये, पर कहीं भी पकड़ नहीं पाया। वह हवा में उड़ रहा था। बाईं तरफ़ उसका नंबर दो प्रमुख जरनैल, पेड़ से छूटी हुई मकड़ी की तरह लहरा रहा था। दाईं तरफ़, उसका सबसे धुरंधर तलवारबाज़, तलवार हवा में उछला जा रहा था। वह अपनी तलवार को पकड़ने की कोशिश में था जो उस से कुछ ऊपर, उसी की तरह उड़ी जा रही थी। 

##
कुछ पल बाद जोर से  'छपाक ' की आवाज़ के साथ ये सभी उड़ते हुए लोग गाँव के दक्षिण में बहने वाली नदी में जा गिरे। जैसे-तैसे ठिठुरते हुए वे तैर कर किनारे पहुँचे ही थे कि एक विशाल छाया ने उन्हें आ घेरा।

“अंगार, बदमाश अंगार!” छाया गरजी और रात के अँधेरे में वह आवाज़ चारों ओर गूँज उठी।

“ह...हाँ,” घबराये हुए अंगार ने हकला कर बोला। उसके पिता रोश बुंदेला ने उनकी जलेबियाँ खा जाने पर उसे जो छड़ी से पीटा था, तब से आज तक, वह इतना कभी नहीं डरा था।

“आज तो मैंने तुम लोगों को ऐसे ही छोड़ दिया। यदि फिर कभी तुमने और तुम्हारे किसी आदमी ने गाँव की ओर आने की कोशिश भी की तो मैं तुम्हारे हाथ-पाँव तोड़ कर उन्हें चबा जाऊँगा।”

“ह...ह...हाँ, हाँ महाराज, यहाँ तो क्या, हम फिर कभी इस जगह के हज़ार मील पास तक भी नहीं आएँगे।”

##
“अच्छी बात है। याद रहे कि अगर मैंने कभी तुम्हारे यहाँ से गुज़रने की बात भी सुनी तो मैं तुम सब की चटनी बना कर इस नदी की मछलियों को खिला दूँगा।”

“ज...ज...जी महाराज।कम से कम मुझे यह तो बता दीजिये की आप हैं कौन? मैंने पहले कभी भी आप को यहाँ पर नहीं देखा।”

“मैं इस गाँव का रखवाला हूँ,” पपलू ने रुक कर एक लम्बी साँस ली और बड़ी ही गहरी आवाज़ में कहा, “और मेरा नाम है पपलू राक्षस।”

इतना कह कर पपलू तेज़ी से गाँव की ओर मुड़ गया।
अंगार और उसके आदमी रातों-रात वहाँ से चले गए। फिर कभी किसी ने उनके बारे में नहीं सुना।

पपलू फिर से अपने छोटे आकार में आ गया और साधारण आदमी जैसा हो गया। लेकिन वह अपना नाम वापस न पा सका। अब कोई भी उसे पपलू कह कर नहीं बुलाता। सभी, यहाँ तक कि सोनी भी, उसे पपलू राक्षस कह कर ही बुलाते हैं।

##
पपलू राक्षस (Hindi)

पपलू एक अनोखा राक्षस है जिसे लड़ने-झगड़ने में बिलकुल भी मज़ा नहीं आता! पर जब उसके प्यारे गाँव वालों पर मुसीबत आई तो पपलू ने एक नया ही रूप दिखलाया।

यह पठन स्तर ३ की किताब है, उन बच्चों के लिए जो खुद पढ़ने को तैयार हैं।

##
* License: [CC-BY]
* Text: Ramendra Kumar
* Illustration: Zainab Tambawalla
* Translation: Rajesh Khar
* Language: hi

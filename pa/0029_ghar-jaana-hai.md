# ਘਰ ਜਾਣਾ ਹੈ

##
ਸਕੂਲ ਵਿਚ ਛੁੱਟੀ ਹੋ ਗਈ ਹੈ।

 ਬੱਚੇ ਸਕੂਲ ਤੋਂ ਜਾ ਰਹੇ ਹਨ। 

ਅਧਿਆਪਕਾ ਸਕੂਲ ਤੋਂ ਜਾ ਰਹੀ ਹੈ।

 ਸਾਰੇ ਲੋਕ ਘਰ ਜਾ ਰਹੇ ਹਨ। 

##
ਮੈਂ ਗੇਟ ਤੋਂ ਬਾਹਰ ਨਿੱਕਲਦੀ ਹਾਂ।   ਮੈਂ ਛੇਤੀ ਵਿਚ ਹਾਂ। 

ਮੇਰੇ ਕੋਲ ਖੇਡਣ ਲਈ ਸਮਾਂ ਨਹੀਂ ਹੈ। 

ਮੇਰੇ ਕੋਲ ਗੱਲ ਕਰਨ ਲਈ ਸਮਾਂ ਨਹੀਂ ਹੈ। 

ਮੈਂ ਛੇਤੀ ਘਰ ਜਾਣਾ ਚਾਹੁੰਦੀ ਹਾਂ। 

##
ਸਕੂਲ ਤੋਂ ਨਿੱਕਲ ਕੇ ਮੈਂ ਬਾਹਰ ਆਉਂਦੀ ਹਾਂ।

 ਇਹ ਇੱਕ ਭੀੜੀ ਗਲੀ ਹੈ।

 ਗਲੀ ‘ਚੋਂ ਹੁੰਦੀ ਹੋਈ ਮੈਂ ਅੱਗੇ ਆਉਂਦੀ ਹਾਂ। 

ਇਥੇ ਇੱਕ ਵੱਡੀ ਸੜਕ ਹੈ। 

##
ਵੱਡੀ ਸੜਕ ‘ਤੇ ਬਹੁਤ ਭੀੜ ਹੈ।

 ਕਾਰ, ਟਰੱਕ, ਸਾਈਕਲ, ਮੋਟਰ ਸਾਈਕਲ, ਸਕੂਟਰ ਅਤੇ ਆਟੋ ਰਿਕਸ਼ਾ ! 
ਕੁਝ ਇੱਧਰ ਜਾ ਰਹੇ ਹਨ।  ਕੁਝ ਓੱਧਰ ਜਾ ਰਹੇ ਹਨ। 
ਮੈਨੂੰ ਖਾਲੀ ਥਾਂ ਦੇਖਕੇ ਉਸ ਪਾਰ ਦੌੜਨਾ ਆਉਂਦਾ ਹੈ। 

##
ਮੈਂ ਸੜਕ ਦੇ ਵਿਚਕਾਰ ਪਹੁੰਚ ਗਈ ਹਾਂ। 

ਅੱਗੇ ਬਹੁਤ ਸਾਰੀਆਂ ਗੱਡੀਆਂ ਹਨ। 

ਪਿੱਛੇ ਵੀ ਬਹੁਤ ਸਾਰੀਆਂ ਗੱਡੀਆਂ ਹਨ। 

ਮੈਨੂੰ ਸਾਵਧਾਨ ਰਹਿਣਾ ਚਾਹੀਦਾ ਹੈ। 

##
ਸੜਕ ਦੇ ਉਸ ਪਾਰ ਛੋਲਿਆਂ ਵਾਲਾ ਹੈ। 

ਛੇਤੀ ਕਾਰਨ ਮੈਂ ਉਸ ਨਾਲ ਟਕਰਾ ਜਾਂਦੀ ਹਾਂ। 

ਉਹ ਗੁੱਸੇ ਵਿਚ ਝਿੜਕਦਾ ਹੈ। 

ਮੈਂ ਮਾਫ਼ੀ ਮੰਗ ਕੇ ਅੱਗੇ ਭੱਜਦੀ ਹਾਂ। 

##
ਮੈਂ ਦੁਕਾਨਾਂ ਦੇ ਅੱਗਿਉਂ ਨਿਕਲਦੀ ਹਾਂ। 

ਲੋਕ ਵੱਖ-ਵੱਖ ਤਰ੍ਹਾਂ ਦੀਆਂ ਚੀਜ਼ਾਂ ਖਰੀਦ ਰਹੇ ਹਨ। 

ਸਾਹਮਣੇ ਖਿਡੌਣਿਆਂ ਦੀ ਦੁਕਾਨ ਵੀ ਹੈ। 

ਪਰ ਅੱਜ ਮੈਂ ਰੁਕ ਨਹੀਂ ਸਕਦੀ।

##
ਮੈਂ ਛੇਤੀ-ਛੇਤੀ ਚਲਦੀ ਹਾਂ।  ਹੁਣ ਮੱਛੀ ਦੀਆਂ ਦੁਕਾਨਾਂ ਹਨ। 

ਵੱਡੀ ਮੱਛੀ, ਛੋਟੀ ਮੱਛੀ, ਲੰਮੀ ਮੱਛੀ, ਚਪਟੀ ਮੱਛੀ 

ਚਮਕੀਲੀ ਮੱਛੀ, ਮਟਮੈਲੀ ਮੱਛੀ, 

ਹਰ ਦੁਕਾਨ ਵਿਚ ਇੰਨੀਆਂ ਸਾਰੀਆਂ ਮੱਛੀਆਂ। 

##
ਹੁਣ ਮੈਨੂੰ ਦੌੜਨਾ ਹੀ ਪਏਗਾ। 

ਕੱਪੜੇ ਦੀ ਦੁਕਾਨ, ਵੀਡੀਓ ਦੀ ਦੁਕਾਨ, 

ਨਾਈ ਦੀ ਦੁਕਾਨ ਦੇ ਸਾਹਮਣੇ, 

ਪਾਨ ਵਾਲੇ ਦੇ ਸਾਹਮਣਿਉਂ 

ਦੌੜਦੇ, ਦੌੜਦੇ ਮੈਂ ਅੱਗੇ ਪਹੁੰਚਦੀ ਹਾਂ। 

##
ਆਖਿਰ ਮੈਂ ਘਰ ਪਹੁੰਚ ਹੀ ਗਈ ! 

ਬਈ ਵਾਹ ! ਮੈਨੂੰ ਦੇਰ ਨਹੀਂ ਹੋਈ। 

ਮੇਰੇ ਪਿਤਾ ਜੀ ਦੁਪਹਿਰ ਬਾਅਦ ਕੰਮ ‘ਤੇ ਜਾਂਦੇ ਹਨ। 

ਹਾਲੇ ਉਹ ਗਏ ਨਹੀਂ ਹਨ। 

ਉਨ੍ਹਾਂ ਦੀ ਸਾਈਕਲ ਹਾਲੇ ਵੀ ਖੜ੍ਹੀ ਹੈ। 

##
ਮੇਰੇ ਪਿਤਾ ਜੀ ਬਾਹਰ ਆਉਂਦੇ ਹਨ,  ਮੇਰੀ ਮਾਂ ਉਨ੍ਹਾਂ ਦੇ ਪਿੱਛੇ ਹੈ। 

ਪਿਤਾ ਜੀ ਮੈਨੂੰ ਗਲ਼ ਨਾਲ ਲਾਉਂਦੇ ਹਨ।  ਫੇਰ ਉਹ ਕੰਮ ਲਈ ਚਲੇ ਜਾਂਦੇ ਹਨ। 

ਹੁਣ ਮੈਨੂੰ ਕੋਈ ਛੇਤੀ ਨਹੀਂ। ਮੇਰੇ ਕੋਲ ਸਮਾਂ ਹੀ ਸਮਾਂ ਹੈ। 

##
* License: [CC-BY]
* Text: Rukmini Banerji
* Illustration: Ketan Raut, Santosh Pujari
* Translation: S. Waqeel
* Language: pa

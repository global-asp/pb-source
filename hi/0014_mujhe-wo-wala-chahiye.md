# मुझे वो वाला चाहिये!

##
अम्मा की छुट्टी का दिन था। वह एक पुस्तक पढ़ रहीं थी। अनिल की भी छुट्टी थी, वह कुछ... करना चाहता था। 

वह अम्मा से बोला, “उस नीले बक्से में क्या है, ज़रा मुझे दिखाओ।” 

अम्मा बोलीं, “बाद में देख लेना।” 

##
अनिल ने कुर्सी के ऊपर एक स्टूल रखा और चढ़ गया नीला बक्सा उतारने के लिए। 

अम्मा ने उसे डाँटते हुए कहा, “नहीं, ऐसा मत करना! सारे ऊपर रखे हुए बक्से हमारे सर पर गिर जायेंगे!” 

##
अनिल को बहुत गु़स्सा आया। वह अपनी माँ से भी बहुत गु़स्सा हो गया। 

##
अम्मा ने उसे मनाते हुए कहा, “चलो बाज़ार से तुम्हारे लिए कुछ लेकर आते हैं।” 

##
अनिल बाज़ार जाने के बाद भी बहुत गु़स्से में था। 

उसने एक संतरे की ओर इशारा करते हुए कहा, “मुझे वो वाला चाहिए।” 

“नहीं, सारे संतरे नीचे गिर जायेंगे!” दुकानदार बोला। 

##
“मुझे वो वाली किताब चाहिए!” अनिल बोला। 

दुकानदार बोला, “नहीं, वो वाली नहीं, ये वाली ले लो। 

##
“मुझे वो वाला लेना है!” अनिल समोसों के ढेर से एक समोसा खींचने लगा। 

दुकानदार गु़स्से से बोला, “हाथ मत लगाना, नहीं तो मेरे सारे समोसे नीचे गिर जायेंगे।” 

##
“मझे वो वाला चाहिए।” अनिल ज़ोर से चीख़ा। 

अब अनिल बहुत गु़स्से में था और उसका मन बड़ा ख़राब था। 

“नहीं बेटा, मैं तुम्हें उन सुन्दर फूलों को हाथ नहीं लगाने दे सकती! फूल मुरझा जायेंगे,” फूल वाली ने कहा। 

##
अब तो अनिल ज़िद्दी बच्चों की तरह ज़ोर-ज़ोर से रोने लगा। 

##
अम्मा ज़ोर से बोलीं, “मुझे वो वाला चाहिए! वो काला वाला।” 

अनिल ने अचानक से रोना बंद कर दिया। “नहीं, अम्मा वो वाला नहीं!” अनिल बोला। 

##
“ये भूरा वाला ले लेते हैं!” अनिल ने कहा। अनिल ने बड़े प्यार से वहाँ पिल्लों के ढेर से भूरा वाला पिल्ला उठाया। 

“मैं तुम से बहुत गु़स्सा हूँ, अम्मा! सारे पिल्ले ही नीचे गिरा देतीं!” 

अम्मा मुस्कराने लगीं। अनिल भी मुस्कराने लगा। अब वह ज़रा भी नाराज़ नहीं था। 

##
* License: [CC-BY]
* Text: Mala Kumar
* Illustration: Soumya Menon
* Translation: Rama Sharma
* Language: hi

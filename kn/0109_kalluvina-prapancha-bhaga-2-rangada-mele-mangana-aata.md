# ಕಲ್ಲುವಿನ ಪ್ರಪಂಚ 2 ರಂಗದ ಮೇಲೆ ಮಂಗನ ಆಟ

##
ಖಜುರಿಯಾ ಹಳ್ಳಿಯಲ್ಲೆಲ್ಲಾ ರಾಮಲೀಲಾ ಕಾವೇರಿತ್ತು. ಕಲ್ಲು ಹೇಳುವಂತೆ ಅದೇನೂ ಅಲ್ಲಿಗೆ ಹೊಸದಲ್ಲ, ಪ್ರತಿವರ್ಷ ಬರುತ್ತಿದ್ದುದೇ.

ರಾಮಲೀಲಾ ಜ್ವರ ಸಾಮಾನ್ಯವಾಗಿ, ದಸರಾ ಹಬ್ಬಕ್ಕೆ ಒಂದು ತಿಂಗಳಿದೆ ಎನ್ನುವಾಗ ಪ್ರಾರಂಭವಾಗುತ್ತಿತ್ತು. ಆಕಾಶದಲ್ಲಿ ಹರಡಿರುತ್ತಿದ್ದ ದಟ್ಟವಾದ ಬೂದಿಮಿಶ್ರಿತ ಕಪ್ಪು ಮಳೆಯ ಮೋಡಗಳು ಚದುರಿಹೋಗಿ, ಆಕಾಶವು ತಿಳಿನೀಲಿ ಬಣ್ಣಕ್ಕೆ ತಿರುಗಿ ಹೊಳೆಯುತ್ತಿತ್ತು. ಹಳ್ಳಿಯಲ್ಲಿ ಹಬ್ಬಗಳ ಸಂಭ್ರಮವೋ ಸಂಭ್ರಮ! ಪ್ರತಿಯೊಬ್ಬರ ಬಾಯಲ್ಲೂ ಮಾಸ್ತರರು ಮತ್ತು ಅವರ ರಾಮಲೀಲಾದ ಮಾತೇ ಇರುತ್ತಿತ್ತು.

ಹಳ್ಳಿಯಲ್ಲಿ ಎಲ್ಲೆಲ್ಲೂ ಅದೇ- ಧರ್ಮಪಾಲನ ಟೀ ಅಂಗಡಿಯಲ್ಲಿ, ತರಕಾರಿ ಬೆಳೆಯುವ ಹೊಲಗಳಲ್ಲಿ, ಕಿರಾಣಿ ಅಂಗಡಿಯಲ್ಲಿ, ಮೋತಿದಾದಿಯ ಅಂಗಳದಲ್ಲಿ, ಕೊಳವೆ ಬಾವಿಯ ಹತ್ತಿರ, ಎಲ್ಲರದೂ ಒಂದೇ ಪ್ರಶ್ನೆ - ಈ ವರ್ಷ ಮಾಸ್ತರರು ಹೇಗೆ ಮಾಡಬೇಕೆಂದು ಯೋಜನೆ ಹಾಕಿದ್ದಾರೆ?

"ರಾಮಲೀಲಾದ ನಿರ್ಮಾಪಕರೂ, ನಿರ್ದೇಶಕರೂ, ಕಥೆ, ಸಂಭಾಷಣೆ, ಹಾಡುಗಳನ್ನು ಬರೆಯುವವರೂ, ಸಂಗೀತ ನಿರ್ದೇಶಕರೂ ಎಲ್ಲವೂ ಮಾಸ್ತರರೇ ಆಗಿರುವಾಗ, ಅವರಿಗೆ ಮಾತ್ರ ಗೊತ್ತಿರುತ್ತದೆ ಈ ವರ್ಷ ಹೇಗೆ ನಡೆಸಬೇಕು ಅಂತ" ಎಂದು ಕಲ್ಲು ಮೆಚ್ಚುಗೆಯಿಂದ ಹೇಳುತ್ತಿದ್ದನು.

ಮಾಸ್ತರರು ಅಂದರೆ ಹಳ್ಳಿಯ ಶಾಲೆಯ ಮುಖ್ಯೋಪಾಧ್ಯಾಯರು. ಖಜುರಿಯಾ ಹಳ್ಳಿಯಲ್ಲಿ ಪ್ರತಿವರ್ಷ ಅವರೇ ತಮ್ಮ ತಂಡದೊಡನೆ ರಾಮಲೀಲಾ ಉತ್ಸವವನ್ನು ಭರ್ಜರಿಯಾಗಿ ನಡೆಸುತ್ತಿದ್ದರು. ಸಂಪೂರ್ಣ ರಾಮಾಯಣವನ್ನೇನೂ ಆಡುತ್ತಿರಲಿಲ್ಲ. ಕಾರಣ, ರಾಮಾಯಣದ ಕಥೆ ಬಹಳ ದೊಡ್ಡದು. ಜೊತೆಗೆ ಸಾಕಷ್ಟು ಪಾತ್ರಧಾರಿಗಳೂ ಇರುತ್ತಿರಲಿಲ್ಲ.

##
ರಾಮಾಯಣದ ಪ್ರಮುಖವಾದ ದೃಶ್ಯಗಳ ಮತ್ತು ಸನ್ನಿವೇಶಗಳ ಸಂಭಾಷಣೆಗಳನ್ನು ಅವರು ಬರೆದಿದ್ದರು. ಅವುಗಳ ಪೈಕಿ ಕೆಲವನ್ನು ಆಯ್ದುಕೊಂಡು, ದಸರಾ ಹಬ್ಬದ ಸಂದರ್ಭದಲ್ಲಿ ಒಂದು ವಾರದ ಕಾಲ ನಾಟಕ ಆಡಿಸುತ್ತಿದ್ದರು. ಹೀಗಾಗಿ ಈ ಬಾರಿ ಯಾವ ದೃಶ್ಯಗಳನ್ನು ನೋಡುತ್ತೇವೆ ಎಂದು ಹಳ್ಳಿಯಲ್ಲಿ ಯಾರಿಗೂ ಗೊತ್ತಿರಲಿಲ್ಲ!

ಹಾಲಿನ ಬದ್ರಿ ತನ್ನ ಎಮ್ಮೆಗಳನ್ನು ಕಟ್ಟುತ್ತಿದ್ದ ಮೈದಾನದ ಮೂಲೆಯಲ್ಲಿ ಒಂದು ಗುಡಾರವನ್ನು ನಿರ್ಮಿಸಲಾಯಿತು. ನಂತರ ಜೈ ಭಗವಾನ್ ಟೆಂಟ್ ಹೌಸ್‌ನಿಂದ ತಂದ ಅಲುಗಾಡುವ ಮಡಚುವ ಮೇಜುಗಳನ್ನು ಜೋಡಿಸಿ ವೇದಿಕೆಯನ್ನು ಸಿದ್ಧ ಮಾಡಿದರು. ಸಭಿಕರು ನೆಲದ ಮೇಲೆ ಹಾಸಿದ ಜಮಖಾನಗಳ ಮೇಲೆ ಕುಳಿತು ನಾಟಕ ನೋಡುವ ವ್ಯವಸ್ಥೆ ಮಾಡಲಾಯಿತು. ಹಳ್ಳಿಯಲ್ಲಿ ವಿದ್ಯುತ್ ಸಂಪರ್ಕ ಇದ್ದ ಕಾರಣ, ರಂಗದ ಮೆಲೆ  ಗ್ಯಾಸ್ ದೀಪಗಳ  ಮೆಲೆ ವಿದ್ಯುತ್ ದೀಪಗಳನ್ನೂ ವ್ಯವಸ್ಥೆಗೊಳಿಸಲಾಗಿತ್ತು.

ನಾಟಕದ ಅಭ್ಯಾಸ ನಡೆಯುತ್ತಿದ್ದ ಶಾಲೆಯ ಅಂಗಣದಲ್ಲಿ, ಅಭ್ಯಾಸದ ಮೊದಲನೆಯ ದಿನದಿಂದಲೇ ಕಲ್ಲು ಮತ್ತು ಅವನ ಸಂಗಡಿಗರು, ತಮಗೂ ನಾಟಕದಲ್ಲಿ ಏನಾದರೂ ಅವಕಾಶ ಸಿಗಬಹುದೇನೋ ಎಂದು ಹೊಂಚು ಹಾಕುತ್ತ ಅಲ್ಲಲ್ಲೇ ಸುಳಿದಾಡುತ್ತಿದ್ದರು.

ಅವನ ಪಟಾಲಮ್‌ನಲ್ಲಿ ಕಲ್ಲು, ಅವನ ತಂಗಿ ಮುನಿಯಾ, ತಮ್ಮ ಶಬ್ಬೂ, ಆಪ್ತ ಮಿತ್ರ ದಾಮು ಮತ್ತು ಅವನ ತಂಗಿ ಸರೂ ಇವರೆಲ್ಲ ಇದ್ದರು. ಪ್ರತಿ ದಿನ ಅವರು ನಾಟಕದ ಅಭ್ಯಾಸವನ್ನು ನೋಡುತ್ತ ನೋಡುತ್ತ ಕೊನೆಗೆ ಹೆಚ್ಚೂ ಕಡಿಮೆ ಸಂಭಾಷಣೆಯೆಲ್ಲ ಅವರ ಬಾಯಿಗೆ ಬಂದುಬಿಟ್ಟಿತ್ತು.

ಪ್ರತಿ ವರ್ಷ ಮಾಸ್ತರರು, ಸೀತಾ ಸ್ವಯಂವರ ಪ್ರಸಂಗವನ್ನು ಆಯ್ಕೆ ಮಾಡಿಕೊಳ್ಳುವರು. ಅದರಲ್ಲಿ ರಾಮನು ಶಿವನ ಧನುಸ್ಸನ್ನು ಮುರಿಯುವುದು, ನಂತರ ಕೈಕೇಯಿ ಮಂಥರೆಯರು ರಾಮನನ್ನು ಕಾಡಿಗೆ ಕಳುಹಿಸುವ ತಂತ್ರ ಮಾಡುವುದು, ಕೊನೆಗೆ ದಶರಥ ಶೋಕಿಸುತ್ತ ಸಾಯುವುದು ಹೀಗೆ.

##
ಮುನಿಯಾಳಿಗೆ ಇಷ್ಟವಾದ ದೃಶ್ಯವೆಂದರೆ ಲಕ್ಷ್ಮಣನು ಶೂರ್ಪನಖಿಯ ಮೂಗು ಕತ್ತರಿಸುವುದು, ರಾವಣನು ಸೀತೆಯನ್ನು ಅಪಹರಿಸುವುದು.

ಅನಂತರ ಹನುಮಂತನು ಲಂಕೆಯನ್ನು ಸುಡುವುದು, ಕೊನೆಗೆ ಆ ಅದ್ಭುತವಾದ ಯುದ್ಧದ ದೃಶ್ಯ. ಅದರಲ್ಲಿ ರಾವಣ, ಕುಂಭಕರ್ಣ, ಮೇಘನಾದರೂ ರಾಮ, ಲಕ್ಷ್ಮಣ, ಹನುಮಂತ ಮತ್ತಿತರ ವಾನರ ಸೇನೆಯೊಂದಿಗೆ ಯುದ್ಧ ಮಾಡುವುದು.

ಈ ವರ್ಷ ಅವರ ಆಸೆ ಈಡೇರಿತು. ಕಲ್ಲು, ದಾಮು ಮತ್ತು ಶಬ್ಬೂರನ್ನು ವಾನರ ಸೇನೆಯಲ್ಲಿನ ವಾನರರಾಗಿ ನಟಿಸಲು ಮಾಸ್ತರರು ಅವಕಾಶ ಕೊಟ್ಟಿದ್ದರು. ಅವರೆಲ್ಲ ನಾಟಕದ ಕೊನೆಯ ಯುದ್ಧದ ದೃಶ್ಯದಲ್ಲಿ, ಚಲ್ಲಣ ಧರಿಸಿದ, ಉದ್ದವಾದ ಬಾಲ ಅಂಟಿಸಿಕೊಂಡ, ಕೋತಿಯ ಮುಖವಾಡವುಳ್ಳ ವಾನರರಾಗಿ ನಟಿಸಬೇಕಾಗಿತ್ತು. ತಗಡಿನ ಗದೆಗಳನ್ನೂ ಕತ್ತಿಗಳನ್ನೂ ಬೀಸುತ್ತ ಕುಣಿಯುವುದಂತೂ ಅವರಿಗೆ ಅತ್ಯಂತ ಮೋಜು-ಸಂಭ್ರಮದ ವಿಷಯವಾಗಿತ್ತು. ಆದರೆ ಹುಡುಗಿಯರಾದ ಮುನಿಯಾ ಮತ್ತು ಸರೂರಿಗೆ ಇದು ಮತ್ಸರದ ವಿಷಯವಾಗಿತ್ತು.

ಒಂದು ದಿನ ಬೆಳಿಗ್ಗೆ ಶಾಲೆಗೆ ಹೋಗುತ್ತಿದ್ದಾಗ, ಸರೂ "ಎಂಥಾ ಅವಿವೇಕತನ! ಅಲ್ಲ, ರಾಮಲೀಲಾದಲ್ಲಿ ಹುಡುಗಿಯರಿಗ್ಯಾಕೆ ಏನೂ ಪಾತ್ರ ಕೊಡಲ್ಲ?" ಎಂದು ಸಿಡುಕಿದಳು.
"ಕಳೆದ ರಾತ್ರಿ ನೀನು ಸೀತೆಯನ್ನು ನೋಡಿದೆಯಾ? ಆ ಹುಡುಗ ಕಲ್ಲೂ ಅಣ್ಣನ ತರಗತಿಯಲ್ಲಿ ಓದುತ್ತಿದ್ದಾನೆ. ಮತ್ತೆ... ಅವನಿಗಾಗಲೇ ಮೀಸೆ ಬರುತ್ತಿದೆ..." ಎಂದಳು ಮುನಿಯಾ.
"ಜೊತೆಗೆ ಅವನ ಧ್ವನಿಯೂ ಒಡೆಯುತ್ತಿದೆ" ಎನ್ನುತ್ತಾ ಕಿಸಕ್ಕನೆ ನಕ್ಕಳು ಸರೂ. ಸ್ವಲ್ಪ ತಡೆದು ಅವಳು, "ನಿಜವಾಗಲೂ ನನಗನಿಸುತ್ತೆ, ಬಿಲ್ಲೂ ಚಿಕ್ಕಮ್ಮ ಸೀತೆಯ ಪಾತ್ರಕ್ಕೆ ಹೇಳಿ ಮಾಡಿಸಿದಂತಿದ್ದಾಳೆ ಅಂತ. ಏನಂತೀ?" ಎಂದು ಕೇಳಿದಳು.

"ಹೌದು ಕಣೆ! ಅಲ್ಲ ಅವಳ ಗಂಡ ಧರಮ್ ಚಿಕ್ಕಪ್ಪ ರಾಮನ ಪಾತ್ರ ಮಾಡ್ತಿರೋವಾಗ ಚಿಕ್ಕಮ್ಮನೇ ಯಾಕೆ ಸೀತೆ ಪಾತ್ರ ಮಾಡಬಾರದೂ ಅಂತೀನಿ."
"ಅವಳು ಮಾಸ್ತರರನ್ನು ಕೇಳಿದಳಂತೆ ಕಣೆ. ಅದಕ್ಕೆ ಅವರು ಹೇಳಿದ್ರಂತೆ, ನಾಟಕಕ್ಕೆ ಹೆಂಗಸರ ಪಾತ್ರಕ್ಕೆ ನಿಜವಾದ ಹೆಂಗಸರನ್ನೇ ತೆಗೆದುಕೊಂಡರೆ ಖಜುರಿಯಾ ಪಂಚಾಯತಿ, ನಾಟಕವನ್ನೇ ನಿಲ್ಲಿಸಿಬಿಡುವುದು ಅಂತ. ಥತ್!"

ಅದೇನೇ ಇರಲಿ, ಈ ರಾತ್ರಿ ಬದ್ರಿ ಅಣ್ಣನದು ದೊಡ್ಡ ಪಾತ್ರ!

ನನಗಂತೂ ಕಾಯೊಕ್ಕಾಗ್ತಾಯಿಲ್ಲ, ಮುನಿಯಾ ಸಡಗರ ಕಾತರಗಳಿಂದ ತುಂಬಿದ ಧ್ವನಿಯಲ್ಲಿ ಹೇಳಿದಳು. ಕಲ್ಲೂ ಮತ್ತು ಅವನ ಪಟಾಲಮಿಗಂತೂ, ಯಾವಾಗಲೂ ಹನುಮಂತನ ಪಾತ್ರ ಹಾಕುತ್ತಿದ್ದ ಎಮ್ಮೆ ಕಾಯುವ ಬದ್ರಿಯೇ ಅತ್ಯುತ್ತಮ ನಟ! ಅವನು ಗಿಡ್ಡವಾಗಿ ದಷ್ಟ ಪುಷ್ಟವಾಗಿದ್ದನು. ತಲೆ ತುಂಬ ಪೊದೆಯಂತಿದ್ದ ಕೂದಲಿತ್ತು. ದಟ್ಟವಾದ ಮೀಸೆ, ಅಗಲವಾದ ದುಂಡಗಿನ ಕಣ್ಣುಗಳು ಮತ್ತು ಎತ್ತರದ ಧ್ವನಿ ಇವೆಲ್ಲ ಇದ್ದ ಅವನು ರಂಗಮಂಚದ ಮೇಲೆ ಬಂದು ಎದೆಯುಬ್ಬಿಸಿ ಸೆಟೆದು ನಡೆಯುತ್ತ, ನಾಟಕದ ಸಾಲುಗಳನ್ನು ಗಟ್ಟಿಯಾಗಿ ಕೂಗಿ ಹೇಳುವಾಗ ರಾಮ ಲಕ್ಷ್ಮಣರ ಪಾತ್ರಗಳೂ ಮಂಕಾಗಿ ಪಕ್ಕ ಸರಿಯುತ್ತಿದ್ದವು.

ಮಾಸ್ತರರು ರಾವಣ ಹನುಮಾನರ ನಡುವೆ ನಡೆಯುವ ಸಂಭಾಷಣೆಯನ್ನು ಎಷ್ಟು ಅದ್ಭುತವಾಗಿ ಬರೆದಿದ್ದರೆಂದರೆ, ಪ್ರೇಕ್ಷಕರು ಯಾವುದೋ ಮೋಡಿಗೊಳಗಾದವರಂತೆ, ಸಂಭಾಷಣೆಯ ಪ್ರತಿಯೊಂದು ಶಬ್ದವನ್ನೂ ಉಸಿರುಗಟ್ಟಿ, ನಿಶ್ಶಬ್ದವಾಗಿ ಆಲಿಸುತ್ತಿದ್ದರು.

ಆ ಸಂಜೆ ಕಲ್ಲು ತಂಡ ಎಲ್ಲರಿಗಿಂತ ಮೊದಲು ಗುಡಾರದಲ್ಲಿ ಹಾಜರಿತ್ತು. ಬದ್ರಿಯ ಎಮ್ಮೆಗಳನ್ನು ಅಲ್ಲೇ ಹತ್ತಿರದಲ್ಲಿ ಕಟ್ಟಿಹಾಕಲಾಗಿತ್ತು. ದಾಮು ಹೇಳುವ ಪ್ರಕಾರ, ಅವರು ಹಾರಿಯೇ ಸಗಣಿತೊಪ್ಪೆಯನ್ನು ದಾಟಬೇಕಾಗಿತ್ತು.

"ಹೂಂ. ಮುಂದಿನಿಂದ ಎರಡನೇ ಸಾಲಿನ ಮಧ್ಯ ಭಾಗ. ಪ್ರಶಸ್ತವಾದ ಸ್ಥಳ!" ಎಂದು ಶಬ್ಬೂ, ಸಮಾಧಾನದ ನಿಟ್ಟುಸಿರು ಬಿಡುತ್ತ ಜಮಖಾನದ ಮೇಲೆ ಕುಳಿತುಕೊಂಡ. 

"ನಾಳೆ ದಿನ ನಮಗೆ ಜಾಗಗಳ ಅಗತ್ಯವಿಲ್ಲ. ನಾವು ಹುಡುಗರು ವೇದಿಕೆಯ ಮೇಲಿರುತ್ತೇವಲ್ಲಪ್ಪಾ..." ಮುನಿಯ ಮತ್ತು ಸರೂರತ್ತ ಕುಹಕದ ನೋಟ ಬೀರಿ ಹಲ್ಲುಕಿರಿಯುತ್ತ ನುಡಿದ ಕಲ್ಲು.

"ಓ! ಗೊತ್ತು, ಗೊತ್ತು! ನೀವೆಲ್ಲ ವೇದಿಕೆಯ ಮೇಲೆಲ್ಲ ಮೂರ್ಖರಂತೆ ಕುಣಿಯುವುದಷ್ಟೆ. ನಿಮಗ್ಯಾರಿಗೂ ಸಂಭಾಷಣೆಯ ಒಂದೇ ಒಂದು ಸಾಲೂ ಹೇಳಲಿಕ್ಕಿಲ್ಲ" ಎಂದು, ತನ್ನ ಗುಂಗುರು ಕೂದಲಿನ ತಲೆ ಅಲ್ಲಾಡಿಸುತ್ತ ಮುನಿಯಾ ಹೇಳಿದಳು.

ಇನ್ನು ಶಬ್ಬೂ ಮೇಘದೂತನಿಂದ ಹತನಾಗಿ, ಒಂದು ಮರದ ಕೊರಡಿನಂತೆ ಬಿದ್ದಿರುವುದಷ್ಟೆ, ಸರೂ ನಗುತ್ತ ದನಿಗೂಡಿಸಿದಳು.

"ನಿನಗೆ ಗೊತ್ತಾ, ನಿಜವಾಗಲೂ ಸತ್ತಂತೆ ನಟಿಸುವುದು ಅಂದರೆ ಹೇಗಿರುತ್ತೆ ಅಂತ? ನಾನು ಕಣ್ಣುಗಳನ್ನು ಬಿಗಿಯಾಗಿ ಮುಚ್ಚಿ ನಿಧಾನವಾಗಿ, ತುಂಬ ನಿಧಾನವಾಗಿ ಉಸಿರಾಡುತ್ತಿರಬೇಕು ಗೊತ್ತಾ?" ಶಬ್ಬೂ ಕೋಪದಿಂದ ಕೇಳಿದನು.

"ಸರಿಯಪ್ಪ, ಖಜುರಿಯಾದಲ್ಲೇ ಅತ್ಯುತ್ತಮ ಸತ್ತ ಕೋತಿ ಎನ್ನುವ ಪ್ರಶಸ್ತಿ ನಿನಗೇ ಸಿಗುತ್ತದೆ ಸರೀನಾ!" ಎಂದ ದಾಮು ನಗುತ್ತ.

ಸೂರ್ಯಾಸ್ತವಾಗುತ್ತಿದ್ದಂತೆ, ಡೇರೆಯೊಳಗೆ ಜನ ತುಂಬತೊಡಗಿದರು. ವೇದಿಕೆಯ ಹಿಂಭಾಗದಲ್ಲಂತೂ ನಟರೆಲ್ಲ ನಾಟಕದ ವೇಷ ಭೂಷಣ ತೊಡುವುದರಲ್ಲಿ, ಮುಖಕ್ಕೆ, ಮೈಗೆ ಬಣ್ಣ ಬಳಿದುಕೊಳ್ಳುವುದರಲ್ಲಿ ನಿರತರಾಗಿದ್ದು ಅದು ಗಡಿಬಿಡಿ ಸಡಗರಗಳ ಆಗರವಾಗಿತ್ತು.

ಈ ರಾತ್ರಿ ರಾಮನಿಗೆ ಏನೂ ಪಾತ್ರವಿಲ್ಲದ ಕಾರಣ, ರಾಮನ ಪಾತ್ರಧಾರಿ ಧರ್ಮಪಾಲನು ಹನುಮಂತನ ಪಾತ್ರಧಾರಿ ಬದ್ರಿಗೆ ಬಣ್ಣ ಹಾಕುವುದರಲ್ಲಿ ನಿರತನಾಗಿದ್ದ.

"ನೀನು ನಿನ್ನ ಮೀಸೆಯನ್ನು ಬೋಳಿಸಬೇಕಿತ್ತು ಅನಿಸುತ್ತೆ ಬದ್ರಿ, ಯಾಕಂದ್ರೆ ಅದು ನಿಜಕ್ಕೂ ವಿಚಿತ್ರವಾಗಿ ಕಾಣುತ್ತೆ. ದೂರದರ್ಶನ, ಸಿನಿಮಾಗಳಲ್ಲೆಲ್ಲ ನೀನೇ ನೋಡಿದೀಯಲ್ಲ, ಹನುಮಂತನ ಮುಖದಲ್ಲಿ ಗಡ್ಡ ಮೀಸೆಗಳೇನೂ ಇರುವುದಿಲ್ಲ."

"ಒಂದು ಕೆಲಸ ಮಾಡು. ಅದರ ಮೇಲೆ ಕಂದು ಬಣ್ಣ ಬಳಿದುಬಿಡು. ಆಗ ಯಾರಿಗೂ ಗೊತ್ತಾಗೊಲ್ಲ. ನಾನಂತೂ ಖಂಡಿತ ಮೀಸೆ ಬೋಳಿಸೊಲ್ಲ! ಗುರುಗುಟ್ಟಿದ ಬದ್ರಿ."

ನಂತರ ಅವನೇ, "ಸರಿ, ಅದು ಬಿಡು!" ಎಂದನು. ಸಂಭಾಷಣೆ ಇರುವ ಹಾಳೆಯನ್ನು ಮುಖದ ಹತ್ತಿರ ತಂದು, ಮೆಳ್ಳಗಣ್ಣು ಮಾಡಿ ನೋಡುತ್ತ, "ಈ ಮಾಸ್ತರ್ ಯಾಕೆ ಪ್ರತಿವರ್ಷ ಸಂಭಾಷಣೆಯನ್ನು ಬದಲಾಯಿಸುತ್ತಾರೋ?" ಎಂದನು.

"ಅವರು ಕಲಾವಿದರು. ಈ ಕಲಾವಿದರೆಲ್ಲ ಒಂಥರಾ ಹುಚ್ಚರಿರುತ್ತಾರೆ. ಈ ಬಾರಿ ರಾಮ - ಭರತರ ಮಿಲನ ಪ್ರಸಂಗದಲ್ಲಿ ರಾಮ ಮತ್ತು ಭರತರು ಹಾಡಬೇಕೂಂತ ಅವರಿಗೆ ಇಷ್ಟ..."

"ಏನು? ಹಾಡುವುದೇ?"

"ಹೌದಪ್ಪಾ. ಅದೂ, ಸಹೋದರ ಪ್ರೇಮ ಅಮರಾ... ಅಮರಾ... ಹೀಗೆ ಏನೋ..."

"ಆದರೆ ನಿನಗೆ ಹಾಡಲಾಗುವುದಿಲ್ಲವಲ್ಲ!"

"ಸರಿಯಾಗಿ ಹೇಳಿದೆ! ಭರತನ ಪಾತ್ರಧಾರಿ ಲಟ್ಟೂ ಕೂಡ ಹಾಡಲಾರ! ನಮ್ಮಿಂದ ಹಾಡಿಸಬೇಕೆಂದು ಎರಡು ದಿನಗಳ ಕಾಲ ಬಹಳ ಪ್ರಯತ್ನಪಟ್ಟರು, ಆಗಲಿಲ್ಲ. ಬಿಟ್ಟು ಬಿಟ್ಟರು ಸದ್ಯ. ದೇವರು ಕಾಪಾಡಿದ!"

ಇದ್ದಕ್ಕಿದ್ದಂತೆ ಬದ್ರಿ ಸೆಟೆದು ಕುಳಿತು, ಏರು ಧ್ವನಿಯಲ್ಲಿ, "ಮಾಸ್ತರ್ರೇ, ಮಾಸ್ತರ್ರೇ!" ಎಂದು ಕಿರುಚತೊಡಗಿದ್ದನ್ನು ಕಂಡು ಧರ್ಮಪಾಲ್ ಹೌಹಾರಿದನು.

"ಏನಾಯ್ತು?" ಎನ್ನುತ್ತಾ ಮಾಸ್ತರರು ಗಾಬರಿಯಿಂದ ಓಡಿ ಬಂದರು.
"ನೀವು ರಾಮನಿಗೋಸ್ಕರ ಒಂದು ಹಾಡನ್ನು ಬರೆದಿರಿ, ಆದರೆ ಹನುಮಂತನಿಗಿಲ್ಲವಾ? ನಾನು ಹಾಡಬಲ್ಲೆ. ಹೂಂ!"
"ಎಲೋ ಬದ್ರಿ! ಹನುಮಂತ ಹಾಡುವುದಿಲ್ಲಪ್ಪ" ಎಂದು ಎಲೆ ಅಡಿಕೆಯನ್ನು ಬಾಯಿಗಿಟ್ಟುಕೊಳ್ಳುತ್ತ ಹೇಳಿದರು ಮಾಸ್ತರರು.
"ಅದು ಸರಿ. ನೀನೇನಪ್ಪ ಹಾಡ್ತೀಯ?" ಹನುಮಂತನ ರಾವಣನ ವೈರತ್ವ ಕೊನೆವರೆಗೂ ಇರಲಿ ಅಂತಾನಾ... ಬದ್ರಿಯ ಮೂಗಿಗೆ ಬಹಳ ಎಚ್ಚರಿಕೆಯಿಂದ ಕೆಂಪು ಬಣ್ಣ ಬಳಿಯುತ್ತ ಧರ್ಮಪಾಲ್ ಕೇಳಿದ.

ಮಾಸ್ತರರು, "ಹೆ,ಹೆ, ಹಹ್ಹಹ್ಹಾ..." ಎಂದು ಜೋರಾಗಿ ನಗುತ್ತ, ಬಾಯಿಯಲ್ಲಿದ್ದ ಎಲೆ ಅಡಿಕೆ ತಾಂಬೂಲ ಸಿಂಪಡಿಸುತ್ತ ಅಲ್ಲಿಂದ ನಡೆದರು.

ಧರ್ಮಪಾಲನು ಬದ್ರಿಯ ಹೊಳೆಯುವ ಹಳದಿ ಚಲ್ಲಣಕ್ಕೆ ಬಾಲವನ್ನು ಜೋಡಿಸುತ್ತಿದ್ದಾಗ, ಬದ್ರಿ - ಹನುಮಂತನ ಕಂದು ಬಣ್ಣದ ಮುಖದ ಮೇಲಿದ್ದ ವಿಚಾರಪೂರ್ಣ ಭಾವವನ್ನು ಯಾರೂ ಗಮನಿಸಲಿಲ್ಲ...

ಇದಾದ ಒಂದು ಗಂಟೆಯ ತರುವಾಯ ಪರದೆಯನ್ನು ಸರಿಸಿದರು. ಅಲ್ಲಿ ಕಂಡಿತು ಲಂಕೆಯಲ್ಲಿನ ರಾವಣನ ರಾಜದರ್ಬಾರು! ಜಯ್ ಭಗವಾನ್ ಟೆಂಟ್ ಹೌಸ್ ಒದಗಿಸಿದ್ದ ಸಿಂಹಾಸನ, ರಾಜಾಸನಗಳು, ಪರದೆಗಳು, ರತ್ನಗಂಬಳಿಗಳು ಇವೆಲ್ಲದರಿಂದ ಸಜ್ಜಾಗಿದ್ದ ರಾವಣನ ಆಸ್ಥಾನ ನಿಜಕ್ಕೂ ಅದ್ಧೂರಿಯಾಗಿತ್ತು. ಹಳ್ಳಿಯಲ್ಲೆಲ್ಲ ಅತಿ ಸ್ಥೂಲಕಾಯದವನಾದ್ದರಿಂದ ಜೈ ಭಗವಾನನೇ ಕುಂಭಕರ್ಣನ ಪಾತ್ರ ಮಾಡುತ್ತಿದ್ದ.

ನಾಟಕ ಶುರುವಾಯಿತು. ದೃಶ್ಯ ಚೆನ್ನಾಗಿ ನಡೆಯುತ್ತಿತ್ತು. ಪ್ರೇಕ್ಷಕರೆಲ್ಲ ತಲ್ಲೀನರಾಗಿ ನೋಡುತ್ತಿದ್ದರು.

ರಾವಣನ ಪಾತ್ರದಲ್ಲಿ ಹಳ್ಳಿಯ ಕುಸ್ತಿ ಪಟು ಛೋಟೆಲಾಲ್ ಮತ್ತು ಮಂಡೋದರಿಯ ಪಾತ್ರದಲ್ಲಿ ಹತ್ತನೇ ತರಗತಿಯಲ್ಲಿ ಓದುತ್ತಿದ್ದ ನಾರಾಯಣ ನಟಿಸುತ್ತಿದ್ದರು. ಕಟ್ಟುಮಸ್ತಾದ ಮಾಂಸಖಂಡಗಳು, ಪೊದೆ ಹುಬ್ಬು, ತಿರುಚಿದ ದೊಡ್ಡ ಮೀಸೆ, ಅಗಲವಾದ ಕಣ್ಣುಗಳು ಇವುಗಳಿಂದ ಕೂಡಿದ ರಾವಣ ನಿಜಕ್ಕೂ ಭಯ ಹುಟ್ಟಿಸುವಂತೆ ಇದ್ದ.

ಮಂಡೋದರಿ ಹೊಳೆಯುವ ಗುಲಾಬಿ ಬಣ್ಣದ ಜರಿ ಸೀರೆ ಉಟ್ಟಿದ್ದಳು. ಅದೇನೇ ಇರಲಿ. ಈಗ ಒಂದೇ ಒಂದು ಸಮಸ್ಯೆ. ಅದೇನೆಂದರೆ ಛೋಟೆಲಾಲನಿಗೆ ಜ್ಞಾಪಕ ಶಕ್ತಿ ಕಡಿಮೆ. ಸಂಭಾಷಣೆಯ ಸಾಲುಗಳನ್ನು ಮಧ್ಯೆ ಮಧ್ಯೆ ಮರೆತುಬಿಡುತ್ತಿದ್ದ.

"ಛೋಟೆಲಾಲ್ ಸಾಲುಗಳನ್ನು ನೆನಪಿಸಿಕೊಳ್ಳುವಂತೆ ಮಾಡಲು ಮಾಸ್ತರರು ನಿಜಕ್ಕೂ ತುಂಬ ಪ್ರಯಾಸಪಟ್ಟರು. ಅವನು ಎಲ್ಲವನ್ನೂ ಕಲೆಸಿ ಬೆರೆಸಿ ಹೇಳ್ತಾನೆ" ಎಂದು ದಾಮು ಪಿಸುಗುಟ್ಟಿದ. ಆಮೇಲೆ ಮಾಸ್ತರರೇ ಸಮಸ್ಯೆಯನ್ನು ಬಗೆಹರಿಸಿದರು, ಕಲ್ಲು ಹಲ್ಲುಕಿರಿಯುತ್ತ ಹೇಳಿದ.

"ನಾರಾಯಣ ತುಟಿ ಅಲುಗಿಸೋದನ್ನು ಗಮನಿಸಿ. ಅವನು ಛೋಟೆಗೆ ಸಾಲುಗಳನ್ನು ನೆನಪಿಸಿಕೊಡುತ್ತಿದ್ದಾನೆ. ರಾವಣ, ಮಂಡೋದರಿ ಇಬ್ಬರ ಸಂಭಾಷಣೆಯನ್ನೂ ಅವನು ಕಲಿಯುವಂತೆ ಮಾಡಿದ್ದಾರೆ ಮಾಸ್ತರರು."

##
"ಮಾಸ್ತರರು ತುಂಬಾ ಚತುರರು!" ಮುನಿಯ ಮೆಚ್ಚುಗೆಯಿಂದ ಉದ್ಗರಿಸಿದಳು.

"ನೋಡಿ, ಬಂದ!" ಸರೂ ಸಂಭ್ರಮದಿಂದ ಚಡಪಡಿಸುತ್ತ ಹೇಳಿದಳು. ರಾಕ್ಷಸರು ಹನುಮಂತನನ್ನು ವೇದಿಕೆಯ ಮೇಲೆ ಎಳೆತಂದರು. ದಪ್ಪ ಹಗ್ಗದಿಂದ ಬಿಗಿಯಲ್ಪಟ್ಟ, ರಾವಣನತ್ತ ಕೋಪದಿಂದ ದುರುಗುಟ್ಟಿ
ನೋಡುತ್ತ ಎತ್ತರವಾಗಿ ಸೆಟೆದು ನಿಂತ ಹನುಮಂತನ ಮೇಲೆ ಅವರೆಲ್ಲರ ಕಣ್ಣುಗಳು ನೆಟ್ಟಿದ್ದವು.

"ಯಾರಿದು?" ಮಂಡೋದರಿ ಛೋಟೆಗೆ ಮಾತುಗಳನ್ನು
ನೆನಪು ಮಾಡಿಕೊಟ್ಟಳು.

"ಹೂಂ..." ರಾವಣ ಅವಳತ್ತ ತಲೆಯನ್ನು ವಾಲಿಸಿ, ಮಾತುಗಳನ್ನು ಕೇಳಿಸಿಕೊಂಡು ಜೋರಾಗಿ ಹೇಳಿದ "ಯಾರಿದು?"

ರಾಕ್ಷಸನೊಬ್ಬನು ಒಂದು ಹೆಜ್ಜೆ ಮುಂದೆ ಬಂದು, ತಲೆ ಬಾಗಿ, "ನಾವು ಇವನನ್ನು ಅಶೋಕವನದಲ್ಲಿ ಹಿಡಿದೆವು ಮಹಾಪ್ರಭು! ಇವನು ಸೀತಾದೇವಿಯೊಡನೆ ಏನೋ ಮಾತನಾಡುತ್ತಿದ್ದ" ಎಂದನು.

"ಏನು...?" ಮಂಡೋದರಿ ಹೇಳಿಕೊಟ್ಟಳು.

"ಏನು?" ಕಿರುಚುತ್ತ ಎದ್ದು ನಿಂತ ರಾವಣನಿಗೆ ಉಳಿದ ಸಾಲುಗಳೆಲ್ಲ ಒಮ್ಮೇಲೆ ನೆನಪಿಗೆ ಬಂದು, "ಇವನು ಹೇಗೆ ಒಳಗೆ ಬಂದ? ಇವನು ಅಲ್ಲೇನು ಮಾಡುತ್ತಿದ್ದ?" ಎನ್ನುತ್ತ ಕೋಪದಿಂದ ತನ್ನ ತೋಳುಗಳನ್ನು ತೂಗಿದನು.

ಮುನಿಯಾ ಕಿಸಕ್ಕನೆ ನಕ್ಕಳು. ಇತರರು ರಾವಣನ ಮುಖವನ್ನು ಗಮನಿಸಿ, ಅವರೂ ನಗಲು ಪ್ರಾರಂಭಿಸಿದರು. ರಾವಣನು ತೋಳುಗಳನ್ನು ಬೀಸುತ್ತಿದ್ದ ರಭಸಕ್ಕೆ ಅವನ ಮೀಸೆಯ ಒಂದು ಭಾಗ ಕಳಚಿಬಂದು ಕಪ್ಪು ಕಂಬಳಿಹುಳು ನೇತಾಡುವಂತೆ ಅವನ ತುಟಿಗಳ ಮೇಲೆ ನೇತಾಡುತ್ತಿತ್ತು!

ನೇಪಥ್ಯದಲ್ಲಿ ಮಾಸ್ತರರು ಕೋಪದಿಂದ ಅವನ ಮುಖದತ್ತ ಕೈ ತೋರುತ್ತ ತಮ್ಮ ತೋಳುಗಳನ್ನು ಬೀಸುತ್ತಿದ್ದುದನ್ನು ಕಲ್ಲು ಕುಳಿತಲ್ಲಿಂದಲೇ ಕಾಣಬಹುದಿತ್ತು.

ತನ್ನ ಪಾಲಿನ ಸಾಲುಗಳನ್ನು ಹೇಳಲು ಪ್ರಾರಂಭಿಸುವವನಿದ್ದ ಹನುಮಂತನು ಸಭಿಕರ ಕಡೆ ತಿರುಗಿದಾಗ ಅವನಿಗೆ ಆಶ್ಚರ್ಯವಾಯಿತು. "ಇದೇನು? ಈ ದೃಶ್ಯ ಗಂಭೀರವಾದದ್ದು... ಇವರು ನಗುವಂಥದ್ದೇನಾಯಿತು?"

"ಏನಾಯ್ತು? ಯಾಕೆಲ್ಲಾ ನಗ್ತಿದೀರ?" ಕತ್ತಲಲ್ಲಿ ಇಣುಕಿ ಕೇಳಿದನು.

"ರಾವಣನ ಮೀಸೆ ಬಿದ್ದು ಹೋಗುತ್ತಿದೆ ಬದ್ರಿ ಅಣ್ಣ" ಎಂದು ಹಿಂದಿನಿಂದ ಯಾರೋ ಮೆಲ್ಲಗೆ ಹೇಳಿದರು.

ಓಹೋ! ತಪ್ಪಾಯ್ತು! ರಾವಣ ಹೌಹಾರಿದ. ಒಡನೆಯೇ ಮೀಸೆಯನ್ನು ಸರಿಯಾಗಿ ಅಂಟಿಸಿಕೊಂಡು, ಬೆವರುತ್ತಿದ್ದ ಮುಖವನ್ನು ಮಂಡೋದರಿಯತ್ತ ತಿರುಗಿಸಿ, "ಮುಂದೆ ನಾನು ಏನು ಹೇಳಬೇಕು?" ಎಂದು ಸಹಜವಾದ ಜೋರು ದನಿಯಲ್ಲೇ ಕೇಳಿಬಿಟ್ಟ. ಅವನು ಭಯದಿಂದ, ಪಿಸುಮಾತಿನಲ್ಲಿ ಮಂಡೋದರಿಯನ್ನು ಕೇಳಬೇಕೆಂಬುದನ್ನು ಮರೆತಿದ್ದ! ಮತ್ತೆ ಎಲ್ಲರೂ ಜೋರಾಗಿ ನಕ್ಕರು.

ವೇದಿಕೆಯ ಪಕ್ಕ, ನೇಪಥ್ಯದಲ್ಲಿ ಮಾಸ್ತರರು ದಿಕ್ಕು ತೋಚದೆ ಎಲೆ ಅಡಿಕೆಯನ್ನು ಜೋರಾಗಿ ಜಗಿಯತೊಡಗಿದ್ದರು.

ಮೆಚ್ಚಿನ ಸಂಭಾಷಣೆ! ಎಂದ.
"ಹೇಳು ನೀನಾರು... ಏಯ್ ಕಳ್ಳ ಕೋತಿ!" ಎಂದು ಮಂಡೋದರಿ ಹೇಳಿಕೊಟ್ಟಳು.

ಅವನು ಇನ್ನೂ ಪೂರ್ತಿ ಚೇತರಿಸಿಕೊಂಡಿರಲಿಲ್ಲ. "ಏನಂದೆ! ಹೇಳು ನೀನಾರು?... ಏ ಕಳ್ಳ ಕೋತಿ ಎಂತಲೇ ಸರಿ!" ಎಂದು, ಕಡೆಗೂ ಹನುಮಂತನ ಕಡೆಗೆ ತಿರುಗಿ, "ಎಲ್ಲಿಂದ ಬಂದಿದ್ದೀಯ ನೀನು? ಎಂದು ಅಬ್ಬರಿಸಿದನು.

ಶಬ್ಬೂ ಕಾತರದಿಂದ ಮುಂದೆ ಬಾಗಿ, "ಈಗ ಬರುತ್ತೆ ನನ್ನ ಮೆಚ್ಚಿನ ಸಂಭಾಷಣೆ!" ಎಂದನು.

ಮಾಸ್ತರರು ಕೆಲವು ಪ್ರಮುಖ ಸಂಭಾಷಣೆಯನ್ನು ಪದ್ಯದ ರೂಪದಲ್ಲಿ ಬರೆದಿದ್ದರು. ಅದರಲ್ಲೂ ಹನುಮಂತನು ತನ್ನನ್ನು ರಾವಣನಿಗೆ ಪರಿಚಯ ಮಾಡಿಕೊಡುವ ಪದ್ಯದ ಸಾಲುಗಳಂತೂ ಶಬ್ಬೂ ಈ ವರೆಗೆ ಕೇಳಿದ ಎಲ್ಲ ಪದ್ಯಗಳಿಗಿಂತ ತುಂಬ ಚೆನ್ನಾಗಿದ್ದವು.

ಅದಕ್ಕೆ ತಕ್ಕ ಹಾಗೆ ಬದ್ರಿಯ ಅಭಿನಯ ಯಾವಾಗಲೂ ಅದ್ಭುತವಾಗಿಯೇ ಇರುತ್ತಿತ್ತು!

ಅವನು ಎತ್ತರವಾಗಿ ನಿಮಿರಿ ನಿಂತು, ಎದೆಯನ್ನು ತಟ್ಟುತ್ತ ಕೋಪದಿಂದ ಕೇಳುವನು, "ಏನು? ಕಳ್ಳ ಕೋತಿ ಎಂದೆಯಾ? ಹಾಗೆ ಕರೆಯಲು ನೀನು ಯಾರು? ನಿನಗೆ ಗೊತ್ತಾ ನಾನು ಯಾರು ಅಂತ?"

"ನಾನು ಶ್ರೀರಾಮನ ಭಂಟ,

ನಾನೇ ಆ ಹನುಮಂತ ದಿಟ!

ನೀನಾದರೋ ಶಕ್ತಿವಂತ ರಾವಣ

ಮಾಡುವೆ ನಾ ನಿನ್ನ ಹೈರಾಣ!"

ನಂತರ ಅವನು ನಾಟಕೀಯವಾಗಿ ತಡೆದು, ಮತ್ತೆ ತನ್ನ ಎದೆಯನ್ನು ತಟ್ಟಿಕೊಳ್ಳುತ್ತ ಕಂಚಿನ ಕಂಠದಲ್ಲಿ ಹೇಳುವನು...

"ನಾನು ಪವನಪುತ್ರ ಹನುಮಾಆಆಆನ್!"

##
ಎಲ್ಲರೂ ಉಸಿರು ಬಿಗಿ ಹಿಡಿದು ಕಾಯುತ್ತಿದ್ದಂತೆ, ಹನುಮಂತನು ರಾವಣನನ್ನು ದಿಟ್ಟಿಸುತ್ತ ಕೂಗಿದ, "ನಾನು ಯಾರೆಂದು ಗೊತ್ತೇ ನಿನಗೆ?" ಈಗ ಬದ್ರಿ ಶ್ರೋತೃಗಳತ್ತ ತಿರುಗಿ, ಗಂಟಲು ಸರಿಮಾಡಿಕೊಂಡು ಶುರು ಮಾಡಿದ!

"ನಾನು ಶ್ರೀರಾಮನ ಭಂಟ"
"ಅವ್ನ ಹಾಡ್ತಿದಾನೆ?" ಸರೂಳ ಕಣ್ಣುಗಳು ಕಾತರದಿಂದ ಅಗಲವಾಗಿ ತೆರೆದಿದ್ದವು.

"ನಾನೇ ಹನುಮಂತ ದಿಟ ಹನುಮಂತ.." ಮುಂದುವರೆಸಿದನು.
"ಚೆನ್ನಾಗಿದೆ! ಬದ್ರಿ ಅಣ್ಣ ನಿಜಕ್ಕೂ ಚೆನ್ನಾಗಿ ಹಾಡಬಲ್ಲ" ಕಲ್ಲು ಸಂತೋಷದಿಂದ ನಗುತ್ತ ನುಡಿದ.

ನೇಪಥ್ಯದಲ್ಲಿ ಮಾಸ್ತರರು ವಿದ್ಯುತ್ ಆಘಾತಕ್ಕೆ ಒಳಗಾದವರಂತೆ ಸ್ತಬ್ಧವಾಗಿ ನಿಂತಿದ್ದರು. ಬದ್ರಿ ಹಾಡುತ್ತಿದ್ದಂತೆ, ಅವರು ತಮ್ಮ ಅಭಿನಯ ತಾರೆಯತ್ತಲೇ ದೃಷ್ಟಿ ನೆಟ್ಟಿದ್ದು, ವೀಳ್ಯ ಜಗಿಯುವುದನ್ನೂ ಮರೆತು ಬಿಟ್ಟಿದ್ದರು!

ಬದ್ರಿ ಹಾಡಿಯೇ ಹಾಡಿದ. ಅವನ ಕಣ್ಣುಗಳು ಸೂರಿನತ್ತ ಏರಿದ್ದವು, ಸಿನಿಮಾ ತಾರೆಯಂತೆ ತೋಳನ್ನು ಮೇಲಕ್ಕೇರಿಸಿ ಹಾಡುತ್ತಿದ್ದ. ಅವನ ರಾಗಕ್ಕೆ ತಕ್ಕಂತೆ ತಾಳವಿದ್ದು, ಶ್ರೋತೃಗಳು ಚಪ್ಪಾಳೆ ತಟ್ಟಲಾರಂಭಿಸಿದರು. ತಾನು ರಂಗ ಮಂಚದ ಮೇಲಿದ್ದೇನೆಂಬುದನ್ನೂ ಮರೆತು ನಾರಾಯಣನೂ ಅವರೊಂದಿಗೆ ಕೈ ತಟ್ಟತೊಡಗಿದ. ಒಬ್ಬ ರಾಕ್ಷಸನಂತೂ ಮೈಯನ್ನೆಲ್ಲಾ ಕುಣಿಸುತ್ತ ನರ್ತಿಸುತ್ತಿದ್ದುದು ನಿಜಕ್ಕೂ ವಿನೋದಮಯವಾಗಿತ್ತು. ಬದ್ರಿ ಮುಗುಳುನಕ್ಕನು.

ಅವನು ಉತ್ತೇಜಿತನಾಗಿ ಆನಂದದಿಂದ ಜೋರಾಗಿ
ತಲೆದೂಗುತ್ತ ಇಡೀ ಹಾಡನ್ನು ಮತ್ತೆ ಹಾಡಲು ನಿರ್ಧರಿಸಿದ! ಕೊನೆಯ ಸಾಲು ಮುಗಿಯುತ್ತಿದ್ದಂತೆ ಅವನು ಶ್ರೋತೃಗಳತ್ತ ಕೈ ಬೀಸುತ್ತಾ ಅವರೂ ದನಿಗೂಡಿಸಬೇಕೆಂದು ಸೂಚಿಸಿದ.

"ನಾನು ಪವನಪುತ್ರ..." ಶ್ರೋತೃಗಳು ಏರು ಸ್ವರದಲ್ಲಿ ಕೂಗಿದರು, "ಹನುಮಾಆಆಆಆನ್!" ಹೊರಗೆ ಬಯಲಿನಲ್ಲಿ ಕಟ್ಟಿದ್ದ ಬದ್ರಿಯ ಸ್ವಾಮಿನಿಷ್ಠ ಎಮ್ಮೆಗಳೂ ಒಮ್ಮೆಲೇ ಒಟ್ಟಾಗಿ ದನಿಗೂಡಿಸಿದವು, "ಮೂಂಂ! ಮೂಂಂ!"

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Meera Tushar Punarvasu
* Language: kn

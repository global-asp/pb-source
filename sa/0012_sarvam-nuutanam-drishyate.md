# सर्वं नूतनं दृश्यते

##
अद्य वसन्तपञ्चमी।  "एतत् वसन्त-ऋतोः प्रथमं दिनम् " इति मम पितरौ वदतः। वसन्तर्तुः शिशिरग्रीष्मकालयोः अन्तरितः कालः।

##
भारतदेशे बहुषु प्रदेशेषु जनाः विद्या-कला-सङ्गीतादीनाम् अधिष्ठात्रीं देवीं सरस्वतीं पूजयन्ति।  मम गृहपार्श्वे विद्यमाने वृक्षे भूयांसः पक्षिणः दृश्यन्ते।  ते मम कृते एव गानं कुर्वन्ति इति मन्ये।

##
वृक्षे नूतनानि पर्णानि  प्रकाशमाणानि दृश्यन्ते।  साक्षात् मम नूतनः चोलः इव।  अम्बा पीतवर्णां  शाटिकां धरति। कीदृशः सुन्दरवर्णः ‘पीतवर्णः’, ततोऽपि सुन्दर-नाम पीताम्बरम् इति।

##
मया एकः वृक्षः आरोपणीयः इति पितामहः इच्छति।  "परन्तु किमर्थम्?" इति पृच्छामि। “तेन त्वया सह वर्धमानं मित्रमेकं लभेथाः।“ सः वदति। “नूतनेभ्यः अनुष्ठानेभ्यः युक्तः अयं वसन्तर्तुः।”

##
आवाम् उद्यानं गच्छावः। पितामहः अहं च तत्र भूमौ एकं गर्तं खनित्वा एकं सस्यम् आरोपयावः। "कियान् उन्नतः भविष्यति अयं वृक्षः?" इति अहं तं पृच्छामि।

##
"प्रतीक्षां कृत्वा पश्य वत्से" इति सः वदति। चिक्रोडाः परस्परम् आखेटयन्तः क्रीडन्ति। टिङ्गु-नामा बिडालः एकं चिक्रोडम् अनुधावति।

अहं च टिन्गुम् अनुधावितुम् इच्छामि।

##
उद्यानं विविधवर्णैः पुष्पैः परिपूरितम् अस्ति। पीतवर्णं पाटल-पुष्पं मह्यं, श्वेतवर्णमल्लिका पितामहाय च अतीव रोचते। केषाञ्चित् वृक्षाणाम् अधः आस्तरणवत् विकीर्णानि पर्णानि दृश्यते।

##
बहवः वृक्षाः पुष्पभरिताः सन्ति। मह्यं वसन्तर्तुः बहु रोचते। वसन्तर्तौ सर्वं सुन्दरं रमणीयं च दृश्यते।

##
श्वः होलिकोत्सवः। पाठशालायां दिनद्वयस्य विरामः अस्ति । वयं कृशकाष्ठानि लघुसमिधान् च उपयुज्य एकां बृहतीं होलिकां निर्मितवन्तः। अस्मासु केचन वनं गत्वा पलाशपुष्पाणि आनीतवन्तः। मनुः तानि वाप्यां स्थापितवान्। तेन जलं गाढं नारङ्गवर्णम् आप्नोत्।

##
श्वः तेन जलेन जलक्रीडां कृत्वा मोदिष्यामहे। मधुरभक्षणानि, पूरिकाः च  लभ्यन्ते। वसन्तर्तुः अतीव सुखमयः कालः। सः न अतिशीतलः, न अत्युष्णः न च आर्द्रः। अहं आदिनं क्रीडितुं शक्नोमि।

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Sujata Ramesh
* Language: sa

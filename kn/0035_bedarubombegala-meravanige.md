# ಬೆದರುಬೊಂಬೆಗಳ ಮೆರವಣಿಗೆ

##
“ಅಮ್ಮಾ, ದಯವಿಟ್ಟು ನಾನು ಬೆದರುಬೊಂಬೆ ಮಾಡೋಕ್ಕೆ ನಿನಗೆ ಸಹಾಯ ಮಾಡ್ಲಾ?”
ಪುಟ್ಟ ಗೌರಿ ಕೇಳಿದಳು. ಅಮ್ಮ ಒಂದು ಬೆದರುಬೊಂಬೆ ಮಾಡಲು ಕಡ್ಡಿಗಳನ್ನು ಒಟ್ಟಿಗೆ ಕೂಡಿಸಿ ಕಟ್ಟುತ್ತಿದ್ದಳು. ಅವಳು ಒಂದು ಹಳೆಯ ಅಂಗಿಯನ್ನು ಆ ಕಡ್ಡಿಗಳಿಗೆ ಹೊದಿಸಿ, ಒಳಗೆ ಒಣಹುಲ್ಲು ತುಂಬಿದಳು.

##
ಗೌರಿ ಒಗೆದು ಒಣಗಲು ಹಾಕಿದ್ದ ಬಟ್ಟೆಗಳ ಸಾಲಿನತ್ತ ನಡೆದಳು.
ಅವಳು ಅದರಿಂದ ಒಂದು ಉಡುಪನ್ನು ಸೆಳೆದುಕೊಂಡಳು.
“ನಾನು ಇವಳಿಗೆ ಈ ಹೊಸ ಕೆಂಪು ಲಂಗವನ್ನು ಹಾಕಿ, ಕೂದಲನ್ನು ಮೇಲಕ್ಕೆ ಎತ್ತಿ ಕೆಂಪು
ರಿಬ್ಬನ್‌ಗಳಿಂದ ಕಟ್ತೀನಿ. ಓಹ್! ಆಗ ಇವಳು ಎಷ್ಟು ಚೆಂದ ಕಾಣ್ತಾಳೆ!”

##
“ದಡ್ಡಿ, ಬೆದರುಬೊಂಬೆ ಸುಂದರವಾಗಿರಲ್ಲ. ಪಕ್ಷಿಗಳನ್ನು ಹೆದರಿಸಿ ಓಡಿಸಲಿ ಅಂತಬೆದರುಬೊಂಬೆಗಳನ್ನು ಮಾಡೋದು. ಮತ್ತೆ ಅವು ತುಂಬ ಭಯ ಉಂಟಾಗೋ ಹಾಗೆ ಕಾಣಬೇಕು ಗೊತ್ತಾ! ಇಲ್ನೋಡು ಹೀಗೆ!”
ಅಮ್ಮ, ಭಯಪಡಿಸುವಂತೆ ಮುಖಭಾವ ತೋರಿಸುತ್ತ, ತೋಳುಗಳನ್ನು ಬೀಸುತ್ತ ಹೇಳಿದಳು.
ಗೌರಿ ಕಿಸಕ್ಕನೆ ನಕ್ಕಳು. “ನೀನಂತೂ ತುಂಬ ತಮಾಷಿಯಾಗಿ ಕಾಣ್ತೀ ಅಮ್ಮ,” ಎಂದಳು ನಗುತ್ತಲೇ.

##
ತಾಯಿ ಬೆದರುಬೊಂಬೆಗಳನ್ನು ಹೊಲಕ್ಕೆ ತಂದು, ಎತ್ತರವಾಗಿ ಬೆಳೆದು ನಿಂತಿದ್ದ ಪೈರುಗಳ ಮಧ್ಯದಲ್ಲಿ ಅಲ್ಲಲ್ಲಿ ನೆಟ್ಟಳು. “ಈಗ ನೀವು ಒಳ್ಳೆ ಬೆದರುಬೊಂಬೆಗಳಾಗಿ ಪಕ್ಷಿಗಳನ್ನೆಲ್ಲ ಓಡಿಸ್ಬೇಕು, ತಿಳೀತಾ?” ಗೌರಿಅವುಗಳನ್ನು ಮೆಲ್ಲನೆ ತಟ್ಟುತ್ತ ನುಡಿದಳು.

##
ಗೌರಿ ಮತ್ತು ಅವಳ ತಾಯಿ ಮನೆಗೆ ಹಿಂದಿರುಗಿದರು.
ಗೌರಿ ಒಳ ನಡೆದು ಮಂಚದ ಮೇಲೆ ಉರುಳಿದಳು.
ಹೊರಗೆ, ಆಕಾಶದಲ್ಲಿ ದೊಡ್ಡದಾದ ಹಳದಿ ಚಂದ್ರ ಹೊಳೆಯುತ್ತಿದ್ದ.
ಹೊಲಗಳ ಮೇಲೆಲ್ಲ ತಿಳಿಯಾದ ಬೆಳದಿಂಗಳು ಹರಡಿತ್ತು.

##
ಒಂದು ಬೆದರುಬೊಂಬೆ ತಲೆಬಾಗಿ ತನ್ನ ಬಟ್ಟೆಗಳತ್ತ ನೋಡುವುದನ್ನು ಗೌರಿ ಗಮನಿಸಿದಳು.

“ಯಾಕೆ ನಾವು ಯಾವಾಗಲೂ ಹರಿದ ಹಳೆಯ ಬಟ್ಟೆಗಳನ್ನೇ ತೊಡಬೇಕು?” ನಿಟ್ಟುಸಿರು ಬಿಡುತ್ತ ಒಂದು ಬೆದರುಬೊಂಬೆ ಹೇಳಿತು. “ನಮಗೂ ಒಳ್ಳೆಯ, ಅಂದವಾದ ಬಟ್ಟೆಗಳಿದ್ದರೆ ಎಷ್ಟು ಚೆನ್ನ ಅಲ್ಲವೇ?”

“ಹೌದು... ನನಗೂ ಹಾಗೇ ಅನ್ನಿಸುತ್ತೆ,” ಎಂದು ಇನ್ನೊಂದು ಬೆದರುಬೊಂಬೆ ಹೇಳಿತು. ಬೆದರುಬೊಂಬೆಗಳು ಹೊಲದ ಮೇಲೆಲ್ಲ
ಕಣ್ಣಾಡಿಸಿದವು.

##
ಒಡನೆಯೇ ಅವುಗಳಲ್ಲೊಂದು ಕೂಗಿಕೊಂಡಿತು, “ಹೇ! ಗಾಳಿಗೆ ಹಾರಾಡ್ತಾ ಇರೋ ಆ ಸುಂದರ ಉಡುಪುಗಳನ್ನು ನೋಡಿ!ನಾವು ಯಾಕೆ ಅವುಗಳನ್ನು ತೊಡಬಾರದು ಅಂತೀನಿ?”

“ಹೂಂ... ಹೌದಲ್ವಾ! ಆ ಬಟ್ಟೆಗಳು ನಿಜಕ್ಕೂ ಬಹಳ ಸೊಗಸಾಗಿವೆ. ಎಲ್ಲಿ, ತೊಟ್ಟು ನೋಡೋಣ!” ಹೇಳಿತು ಇನ್ನೊಂದು.

##
ಒಂದು ಬೆದರುಬೊಂಬೆ ಚಿನ್ನದ ರೇಖೆಗಳಿಂದ ಗುಂಡ ಗುಂಡಗಿನ ಕಸೂತಿ ಹಾಕಿದ್ದ ಒಂದು ಅಂದವಾದ ಉಡುಪನ್ನು ಸೆಳೆದುಕೊಂಡು ಧರಿಸಿಯೇಬಿಟ್ಟಿತು!
ಅದಂತೂ ಬೆಳದಿಂಗಳಲ್ಲಿ ಲಕ ಲಕ ಹೊಳೆಯುತ್ತಿತ್ತು. ಅನಂತರ ಗಾಳಿಗೆ ಹಾರಾಡುತ್ತಿದ್ದ ಕೆಂಪು ರಿಬ್ಬನ್‌ಗಳನ್ನು ತೆಗೆದುಕೊಂಡು ತನ್ನ ಹುಲ್ಲುಕೂದಲಿಗೆ ಕಟ್ಟಿಕೊಂಡಿತು. ಈಗ ಅದು ತನ್ನ ಹೊಸ ಉಡುಗೆಯಿಂದ ಸಂತೋಷಗೊಂಡು ನಲಿದಾಡತೊಡಗಿತು.

##
ಬಹುಬೇಗ ಉಳಿದೆಲ್ಲ ಬೆದರುಬೊಂಬೆಗಳೂ ಉಡುಗೆ ತೊಡುವುದರಲ್ಲಿ ನಿರತವಾದವು. ನಂತರ ಅವು ಹೊಲದಲ್ಲಿ ಮೆರವಣಿಗೆ ಹೊರಟವು.
ಅವು ನಡೆದವು! ಅಪ್ಪಾಲೆ ತಿಪ್ಪಾಲೆ ಸುತ್ತಿದವು! ಕುಣಿದವು! ನಲಿದವು!
ತಮ್ಮ ಖಾಲಿ ಮಡಕೆತಲೆಗಳನ್ನು ಅಲ್ಲಾಡಿಸಿದವು. ಅಂಕು ಡೊಂಕು ಮಡಕೆತಲೆಗಳನ್ನು ತೂಗುತ್ತ ನಗೆ ಬೀರಿದವು. ಅವುಗಳಿಗೋ ಅದು ಅತ್ಯಂತ ಮೋಜಿನ ಸಮಯ!

##
ಅದೇ ವೇಳೆ, ನೂರಾರು ಹಕ್ಕಿಗಳು ಹೊಲಗಳ ಮೇಲಕ್ಕೆ ಇಳಿದವು. ಇಲ್ಲಿ ಹಕ್ಕಿಗಳು, ಅಲ್ಲಿ ಹಕ್ಕಿಗಳು, ಎಲ್ಲೆಲ್ಲೂ ಹಕ್ಕಿಗಳು! ಕಾಳುಗಳನ್ನು ಒಡೆಯುವ ಕೊಕ್ಕುಗಳು, ಕಾಳುಗಳನ್ನು ಕುಟುಕುವ ಕೊಕ್ಕುಗಳು,
ಬಾಯೊಳಗೆ ನುರಿಸುವ ಕೊಕ್ಕುಗಳು, ಕಾಳುಗಳನ್ನು ಚಪ್ಪರಿಸುವ ಕೊಕ್ಕುಗಳು! “ಹೂಂ... ಇದಂತೂ
ತುಂಬ ರುಚಿಯಾಗಿದೆ ಅಲ್ವಾ?” ಒಂದು ಪಕ್ಷಿ ತನ್ನ ರೆಕ್ಕೆಯಿಂದ ಕೊಕ್ಕನ್ನು ಒರೆಸಿಕೊಳ್ಳುತ್ತ ಹೇಳಿತು.

##
“ಸರಿಯಾಗಿ ಹೇಳಿದೆ. ಪತಿದಿನ ಬೆದರುಬೊಂಬೆಗಳಿಂದ ಬೆದರಿಸಿಕೊಂಡು ಇಲ್ಲಿ ತಿನ್ನಲಿಕ್ಕೆ ಆಗುವುದಿಲ್ಲ,” ಅಂದಿತು ಮತ್ತೊಂದು. ಬೆದರುಬೊಂಬೆಗಳಿಗೆ ಪಕ್ಷಿಗಳ ಮಾತು ಕೇಳಿಸಿತು.
ಅವು ಸುತ್ತಲೂ ನೋಡಿದವು!  ಭಯಭೀತವಾದವು!
“ಶ್ಶೂ... ತೊಲಗಿ ಇಲ್ಲಿಂದ!” ತಮ್ಮ ಹುಲ್ಲು ಕೈಗಳನ್ನು ಎತ್ತಿ ಮೇಲಕ್ಕೂ ಕೆಳಕ್ಕೂ ಅಲ್ಲಾಡಿಸುತ್ತ ಪಕ್ಷಿಗಳತ್ತ ಕೂಗುಹಾಕಿದವು.

##
ಗೌರಿ ಕೂಗಿಕೊಂಡಳು. ತಾಯಿ ಓಡಿಬಂದಳು. “ಗೌರಿ, ಗೌರಿ ಏನಾಯ್ತಮ್ಮಾ? ಎದ್ದೇಳು!”
“ಓ! ಅಮ್ಮಾ, ಪಕ್ಷಿಗಳು! ಅವು ಕಾಳುಗಳನ್ನೆಲ್ಲ ತಿನ್ನುತ್ತಿವೆ!”
ತಾಯಿ ಗೌರಿಯ ತೋಳುಗಳನ್ನು ಹಿಡಿದು ಅಲ್ಲಾಡಿಸುತ್ತ  ಹೇಳಿದಳು, “ಹುಷ್, ಮಗು. ಹೊಲಗಳನ್ನು ನೋಡು, ಅವು ಸುರಕ್ಷಿತವಾಗಿವೆ! ನೀನೆಲ್ಲೋ ಕೆಟ್ಟ ಕನಸು ಕಂಡಿರಬೇಕು.”

##
ಗೌರಿ ಹೊರಗೆ ದಿಟ್ಟಿಸಿ ನೋಡಿದಳು.
ಬೆದರುಬೊಂಬೆಗಳು ಎಲ್ಲಿದ್ದವೋ ಅಲ್ಲೇ, ಹೇಗಿದ್ದವೋ ಹಾಗೇ ಇದ್ದುದನ್ನು ಅವಳು ಕಂಡಳು.

##
ಹಾಂ! ತಡೆಯಿರಿ ಒಂದು ನಿಮಿಷ. ಅವು ಅವಳತ್ತ ಕೈ ಬೀಸುತ್ತಿವೆಯೇನು? ಗೌರಿ ಮತ್ತೆ ದಿಟ್ಟಿಸಿದಳು.
ಒಂದು ಬೆದರುಬೊಂಬೆಯ ತಲೆಯ ಮೇಲೆ ಕೆಂಪು ರಿಬ್ಬನ್ ಪಟಪಟನೆ ಹಾರಾಡುತ್ತಿದ್ದುದನ್ನು ಕಂಡಳು. ಅವಳು ಕಣ್ಣು ಮಿಟುಕಿಸಿ ಮತ್ತೆ ನೋಡಿದಳು - ಏನು! ಬೆದರುಬೊಂಬೆ ತನಗೆ ಕಣ್ಣು ಹೊಡೆಯಿತಾ?

##
* License: [CC-BY]
* Text: Shamim Padamsee
* Illustration: Tanaya Vyas
* Translation: Meera Tushar Punarvasu
* Language: kn

# गोलू वर्तुळ

##
मी गोलू वर्तुळ आहे. 

सर्वांना मी आवडतो. 

तुम्हाला मी कुठेही सापडू शकतो. 

अगदी कधीही. 

##
सूर्य माझ्यासारखा दिसतो. 

खूप ऊन असते, तेव्हा तुम्हाला छत्रीची गरज भासते.  

तीसुद्धा जवळ-जवळ माझ्यासारखीच दिसते. 

##
रात्रीच्या वेळी, मी हसतो आहे असा चंद्र दिसतो. 

मी हे घुबडाच्या गोल डोळ्यात बघतो. 

##
मोठी कलिंगडं, सफरचंद, संत्री, टोमॅटो, अगदी लहान लिंबूसुध्दा माझ्यासारखे दिसते... आणि मिठाई! 

रसरशीत रसगुल्ले, पाकातले गुलाबजाम, रुचकर लाडू... ही मिठाई माझ्यासारखी दिसते. 

##
प्राण्यांना मी त्यांच्यावर नक्षीकाम करायला हवा असतो. 

चित्ता, चितळ यांच्या संपूर्ण कातडीवर मी असतो. 

मी लेडीबर्ड नावाच्या कीटकावर व फुलपाखरांवरही आढळतो! 

##
क्रीडांगणात मी चेंडूच्या रुपात असतो, 

आणि हुपला रिंगसारख्या अनेक खेळातही! 

##
इतकेच काय , तुमचे ट्रक, 

विमानं, मोटारी, सायकली 

माझ्याशिवाय मुळीच हलणार नाहीत . 

##
आणि बरं का, एक अशी जागा आहे जिथे मी असलेले बिलकूल चालत नाही. 

तुमच्या प्रगतिपुस्तकावर! माफ करा हं! 

मलाही ते आवडत नाही. 

पण हे बदलण्यासाठी तुम्हाला मेहनत  घ्यावी लागेल . 

##
* License: [CC-BY]
* Text: Jagdish Joshi
* Illustration: Jagdish Joshi
* Translation: Utkarsha Manish
* Language: mr

# सब उस बिल्ली की गलती है!

##
तुमने अपना होम वर्क क्यों नहीं किया?

मिस, सब उस बिल्ली की गलती है।

##
अगर वह उस पेड़ पर नहीं फँसी होती तो मैं पेड़ पर चढ़ने के लिए सीढ़ी नहीं लाया होता।

##
चढ़ने के लिए सीढ़ी उठाई न होती तो उसकी मरम्मत नहीं करनी पड़ती।  
मरम्मत न करता तो छोटी जागती नहीं।

##
अगर मैंने छोटी को जगाया न होता तो मेरी माँ रसोई से बाहर न भागी होतीं।  
अगर माँ बाहर न भागतीं तो बन्दर अंदर घुसा न होता।

##
अगर बन्दर अंदर न घुसा होता तो उसने सारा खाना खाया न होता ।  
अगर उसने सारा खाना खाया न होता तो मेरे पिता जी चाय वाली दुकान से मुर्ग़ी के गोश्त का सालन और रोटियाँ नहीं लाए होते।

##
अगर मेरे पिता जी ने चाय वाली दुकान से मुर्गी के गोश्त का सालन और रोटियाँ नहीं ली होतीं तो कुत्ता उनके पीछे पीछे घर नहीं आया होता।  

##
अगर कुत्ता उनके पीछे पीछे घर नहीं आया होता तो उसने मेरा होम वर्क नहीं खाया होता।

##
तो तुम कह रहे हो कि कुत्ते ने तुम्हारा होम वर्क खा लिया?

##
जी मिस, सब उस बिल्ली की गलती है।

##
* License: [CC-BY]
* Text: Anushka Ravishankar
* Illustration: Priya Kuriyan
* Translation: Manisha
* Language: hi

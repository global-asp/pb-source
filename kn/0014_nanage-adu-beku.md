# ನನಗೆ ಅದು ಬೇಕು!

##
ಆ ದಿನ ಅಮ್ಮನಿಗೆ ರಜೆ. ಅವಳು ಪುಸ್ತಕವೊಂದನ್ನು ಹಿಡಿದು ಓದುತ್ತ ಕುಳಿತಿದ್ದಳು.
ಅನಿಲನ ಶಾಲೆಗೂ ರಜೆ ಇತ್ತು. ಅವನಿಗೆ ಏ...ನಾ...ದ...ರೂ... ಮಾಡಬೇಕೆನಿಸುತ್ತಿತ್ತು.
“ಅಮ್ಮಾ, ಆ ನೀಲಿ ಡಬ್ಬದಲ್ಲಿ ಏನಿದೆ ಅಂತ ನೋಡಕ್ಕೆ ನನಗೆ ಆಸೆ!” ಅನಿಲ ಹೇಳಿದ.
“ಆಮೇಲೆ ಅನಿಲ್,” ಅಮ್ಮ ಹೇಳಿದಳು.

##
ಅನಿಲ ಒಂದು ಕುರ್ಚಿ ತಂದ.
ಅದರ ಮೇಲೆ ಸ್ಟೂಲ್‌ನ್ನಿಟ್ಟು ಡಬ್ಬವನ್ನು ಕೆಳಗೆ ಇಳಿಸಿಕೊಳ್ಳಲು ಸ್ಟೂಲ್ ಹತ್ತಿದ.
“ಬೇಡ, ಬೇಡ, ಅದು ಬೇಡ! ಅದರ ಮೇಲಿರುವ ಎಲ್ಲಾ ಡಬ್ಬಗಳು ನಮ್ಮ ತಲೆಯ ಮೇಲೆ ಬೀಳುತ್ತವೆ. ಅಷ್ಟೂ ಗೊತ್ತಾಗೊಲ್ವೆ ನಿನಗೆ, ಮೂರ್ಖ ಹುಡುಗ!” ಅಮ್ಮ ಹೇಳಿದಳು.

##
ಅನಿಲನಿಗೆ ಸಿಟ್ಟು ಬಂತು. ಅವನಿಗೆ ತಾಯಿಯ ಮೇಲೆ ತುಂಬ ಸಿಟ್ಟು ಬಂತು.

##
“ಬಾ, ನಾವು ಪೇಟೆಗೆ ಹೋಗಿ ನಿನಗೆ ಏನಾದರೂ ಕೊಂಡುಕೊಳ್ಳೋಣಂತೆ,” ಅಮ್ಮ ಹೇಳಿದಳು.

##
ಪೇಟೆಗೆ ಹೋದರೂ ಅನಿಲನ ಸಿಟ್ಟು ಕಡಿಮೆಯಾಗಿರಲಿಲ್ಲ.
“ನನಗೆ ಅದು ಬೇಕು!” ಅನಿಲ ಒಂದು ಕಿತ್ತಳೆ ಹಣ್ಣಿನತ್ತ ಬೆರಳು ತೋರಿಸುತ್ತ ಹೇಳಿದ.
“ಬೇಡ, ಬೇಡ, ಅದು ಬೇಡ! ಹಣ್ಣುಗಳೆಲ್ಲ ಕೆಳಗೆ ಬೀಳುತ್ವೆ!” ಅಂಗಡಿಯವನು ಹೇಳಿದ.

##
“ನನಗೆ ಆ ಪುಸ್ತಕ ಬೇಕು,” ಅನಿಲ ಹೇಳಿದ.
“ಬೇಡ, ಬೇಡ, ಅದು ಬೇಡ! ಪುಸ್ತಕಗಳೆಲ್ಲ ಒಂದರ ಮೇಲೊಂದು ಕೆಳಗೆ ಜಾರಿ ಬೀಳೋದು ಬೇಡಪ್ಪ ನಮಗೆ. ಇದು ತೊಗೊ,” ಪುಸ್ತಕ ಮಾರಾಟಗಾರ ಹೇಳಿದ.

##
“ನನಗೆ ಅದು ಬೇಕು!” ಕಿರುಚಿದ ಅನಿಲ.
ಒಂದರ ಮೇಲೊಂದು ಜೋಡಿಸಿಟ್ಟಿದ್ದ ಸಮೋಸಾಗಳಲ್ಲಿ ಒಂದಕ್ಕೆ ಕೈ ಹಾಕಿ ಇನ್ನೇನು ಎಳೆದುಕೊಳ್ಳುವವನಿದ್ದ.
ಆಗ, “ಬೇಡ, ಬೇಡ, ಅದು ಬೇಡ!” ನನ್ನ ಸಮೋಸಾಗಳೆಲ್ಲ ನೆಲದ ಮೇಲೆ ಬೀಳುತ್ತವೆ!” ಅಂಗಡಿಯವನು ಎಚ್ಚರಿಸಿದ.

##
“ನನಗೆ ಅದು ಬೇಕು!” ಅನಿಲ ಜೋರಾಗಿ ಕೂಗಿದ.
ಅವನಿಗಂತೂ ಈಗ ಎಲ್ಲಿಲ್ಲದ ಸಿಟ್ಟು ಬಂದಿತ್ತು.
“ಬೇಡ, ಬೇಡ, ಅದು ಬೇಡ! ನಾನಂತೂ ಆ ಸುಂದರ ಹೂಗಳನ್ನು ನಿನಗೆ ಮುಟ್ಟಗೊಡುವುದಿಲ್ಲ! ಅವು ಮುದುಡಿಹೋಗುತ್ತವೆ,” ಹೂ ಮಾರುವವಳು ಹೇಳಿದಳು.

##
ಈಗ, ಅನಿಲ ಹಟಮಾರಿ ಹುಡುಗನಂತೆ ಅಳತೊಡಗಿದ.
ಎಲ್ಲರೂ ಅನಿಲನನ್ನು ನೋಡುತ್ತಿದ್ದರು.

##
“ನನಗೆ ಅದು ಬೇಕು! ಆ ಕಪ್ಪನೆಯದು!” ಜೋರಾಗಿ ಅಮ್ಮ ಹೇಳಿದಳು.
ಇದ್ದಕ್ಕಿದ್ದಂತೆ ಅನಿಲ ಅಳುವುದನ್ನು ನಿಲ್ಲಿಸಿದ.
“ಅಮ್ಮಾ, ಬೇಡ, ಬೇಡ, ಅದು ಬೇಡ!” ಅನಿಲ ಕೂಗಿದ.

##
“ಈ ಕಂದು ಬಣ್ಣದ್ದನ್ನು ತೆಗೆದುಕೊಳ್ಳೋಣ!” ಅನಿಲ ನುಡಿದ. ನಂತರ ಅವನು ನಾಯಿ ಮರಿಗಳ ಮೇಲ್ಭಾಗದಲ್ಲಿದ್ದ ಒಂದು ಕಂದು ಬಣ್ಣದ ನಾಯಿಮರಿಗೆ ಕೈ ಹಾಕಿ ಅದನ್ನು ಬಹಳ ಮೃದುವಾಗಿ ಎತ್ತಿಕೊಂಡ. “ಅಮ್ಮ, ನಿನ್ನ ಮೇಲೆ ನನಗೆ ತುಂಬ ಸಿಟ್ಟು ಬಂದಿದೆ. ಕೆಟ್ಟ ಅಮ್ಮ! ಅಲ್ಲ, ನೀನು ನಾಯಿಮರಿಗಳೆಲ್ಲ ಒಂದರ ಮೇಲೊಂದು ಕೆಳಗೆ ಉರುಳಿ ಬೀಳುವಂತೆ ಮಾಡುತ್ತಿದ್ದೆಯಲ್ಲಮ್ಮ!” ಅಮ್ಮ ನಕ್ಕಳು. ಅನಿಲ ಕೂಡ ನಗುತ್ತಿದ್ದ. ಈಗಂತೂ ಅವನ ಸಿಟ್ಟು ಹಾರಿಹೋಗಿತ್ತು.

##
* License: [CC-BY]
* Text: Mala Kumar
* Illustration: Soumya Menon
* Translation: Meera Tushar Punarvasu
* Language: kn

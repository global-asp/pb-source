# ప్రతిదీ కొత్తే!

##
ఈ రోజు వసంత పంచమి.

ఇది వసంతకాలంలో మొట్ట మొదటి రోజని అమ్మ, నాన్న చెప్పారు. చలి కాలానికి, వేసవి కాలానికి మధ్యన వచ్చేది వసంతకాలం.

దీన్ని వసంత ఋతువు అని సంస్కృతంలో అంటారు. 

##
మనదేశంలో చాలా ప్రాంతాల్లో విద్య, సంగీతం, కళలకు ఆధిదేవత అయిన మాతకు పూజలు చేస్తారు.

మా ఇంటి దగ్గరి చెట్టు మీద చాలా పక్షులు కూర్చొని  ఉన్నాయి. అవి నా కోసమే పాడుతున్నట్లుగా ఉంది నాకు. 

##
చెట్టు మీది ఆకులు కొత్తవి. మెరుస్తున్నాయి. నా క్రొత్త గౌనులాగానే.  

మా అమ్మ పసుపు పచ్చని చీర కట్టుకుంది. ఎంత అందమైన రంగో!  

##
అది బసంతి రంగు. పేరు కూడా చాలా బాగుంది. తాతయ్య నన్ను ఒక మొక్క నాటమన్నారు.

"ఎందుకు?" అనడిగాను నేను.

"మీనూ, ఎందుకంటే, నీతో బాటు ఒక స్నేహితురాలు పెరుగుతున్నట్లు ఉంటుంది. ఏదైనా క్రొత్తవి ప్రారంభించడానికి వసంతం చాలా మంచి కాలం," అన్నారు.

##
నేనూ, తాతయ్య తోటలోకి వెళ్ళాము.

ఒక గొయ్యి తవ్వాము. ఒక చిన్ని మొక్క నాటాము.

"ఇది ఎంత పెద్దగా అవుతుంది?" అనడిగాను నేను. 

##
“మీనూ తల్లీ, వేచి చూడవే,” అన్నారు ఆయన.  ఉడుతలు ఒకదానిని ఒకటి

తరుముతున్నాయి. పిల్లి టింగూ ఒక ఉడుతని తరుముతోంది. నేను టింగూని తరుమాలనుకొన్నాను. తోటంతా పువ్వులతో నిండి ఉంది. నాకు పసుపు రంగు గులాబీ అంటే ఇష్టం. తాతయ్యకేమో జాజి పువ్వులంటే ఇష్టం. 

##
కొన్ని చెట్ల కింద ఆకుల తివాచీ పరచినట్లు ఉంది. చాలా చెట్లకి పువ్వులున్నాయి. నాకు వసంతకాలమంటే ఇష్టం. వసంతంలో ప్రతి ఒక్కటీ ఎంత అందంగా ఉంటుందో! 

##
రేపు హోలీ పండుగ. రెండు రోజులు స్కూలుకి సెలవులు. దుంగలతోనూ, పుల్లలతోనూ మేము హోలిక చేశాము.

మాలో కొందరు అడవికి వెళ్ళి తెసూ పూలు తీసుకు వచ్చారు. మను ఆ పూలని నీళ్ళ టాంక్లో పడేశాడు. నీళ్లన్నీ నారింజ రంగుగా మారిపోయాయి. 

##
నారింజ రంగు నీళ్ళతో రేపు హోలీ ఆడుతాము. తినడానికి గుజ్జియా,

పూరీలు తెస్తాము. వసంతకాలం ఎంతో సంతోషకాలం. అంత చలిగానూ ఉండదు. వేడిగానూ ఉండదు. తడిగానూ ఉండదు.

రోజంతా ఆడుకుంటూ ఉండవచ్చు. 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Janaki Rani Turaga
* Language: te

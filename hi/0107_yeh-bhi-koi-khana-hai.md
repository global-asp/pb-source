# यह भी कोई खाना है!

##
समीरा ने अपना टिफ़िन का डिब्बा खोलते ही मुँह बनाया, “उँह! भला पराँठे और बैंगन की सब्ज़ी भी कोई खाता है?  

मैं तो न खाऊँ।” ज़ोर से डिब्बा बंद कर के वह स्कूल के बरामदे में चली गई। 

पिछले हफ़्ते अम्मा ने उसे नूडल दिये थे। “नूडल तो केंचुए जैसे लगते हैं,” घर वापस जा कर समीरा भुनभुनाई थी। 

##
अगले दिन अम्मा ने मूँगफली-मटर वाला उपमा बनाया था। समीरा ने स़िर्फ मूँगफली चुन कर खा ली थीं। 

“इडली खाओगी?” अम्मा ने पूछा था। 

“खेलने के लिये अच्छी रहेंगी। पर मैं खाऊँगी नहीं,” समीरा ने कहा था। 

##
और आज पराँठे और बैंगन की सब्ज़ी थी। 

##
दीवार के साथ-साथ चींटियों की फ़ौज चली जा रही थी। उन्होंने पूछा, “समीरा, सब बच्चे खाना खा रहे हैं, तुम क्यों नहीं?” 

समीरा ने कहा, “मुझे न पराँठे पसंद हैं, न सब्जियाँ। मैं खाना नहीं खाऊँगी।” 

“ठीक कहा। भला सब्जियाँ भी कोई खाता है!” चींटियों ने उसकी बात में हाँ मिलाई। 

##
वे बड़ी सावधानी से एक तिलचट्टा ले जा रही थीं। उन्होंने उसका एक पंख अलग कर के समीरा को दिया, “यह खा कर देखो। बहुत स्वादिष्ट है।” 

“छी! छी! मुझे नहीं खाना गंदा, सड़ा तिलचट्टा,” कहते हुए समीरा बगीचे की ओर दौड़ गई। 

##
वहाँ रंग-बिरंगे फूल खिले थे। तितलियाँ एक से दूसरे फूल पर मँडरा रही थीं। संतरी रंग व काली-स़फेद धारियों वाली एक सुंदर तितली ने पूछा, “अरे समीरा! क्या हुआ? सब बच्चे खाना खा रहे हैं, तुम क्यों नहीं?” 

##
समीरा ने जवाब दिया, “मुझे न पराँठे पसंद हैं, न सब्जियाँ। मैं खाना नहीं खाऊँगी।” 

“ठीक कहा। भला सब्जियाँ भी कोई खाता है!” तितलियों ने उसकी बात में हाँ मिलाई। “क्यों न हमारी तरह फूलों का रस पी लो? बहुत मीठा है।” 

##
समीरा ने एक फूल के बीच में अपनी जीभ डाली, किन्तु उसे कुछ न मिला। 

“मुझे नहीं चाहिए रस-फस। तुम मुझे बुद्धू बनाना चाहती हो,” कहते हुए समीरा मैदान की तरफ़ दौड़ी, जहाँ एक विशाल पीपल का पेड़ था। 

##
उस पर एक कौवा बैठा था। कौवे ने आवाज़ दी, “अरे समीरा! सब बच्चे खाना खा रहे हैं, तुम क्यों नहीं?” 

समीरा ने फिर वही जवाब दिया, “मुझे न पराँठे पसंद हैं, न सब्जियाँ। मैं खाना नहीं खाऊँगी।” 

“ठीक कहा। भला सब्जियाँ भी कोई खाता है!” कौवे ने उसकी बात में हाँ मिलाई। 

##
“यह लो, मैं तुम्हें एक अच्छी चीज़ देता हूँ।” और उसने एक आधा खाया हुआ चूहा समीरा के लिए नीचे फेंका। 

“छी! छी! कितना गंदा है। अपना चूहा तुम्हीं रखो,” चिल्लाती हुई समीरा वहाँ से दौड़ गई। वह एक दीवार के साथ खड़ी हो गई। 

##
वहीं कुछ गौरैयाँ बैठी थीं। वे बोलीं, “अरे समीरा! सब बच्चे खाना खा रहे हैं, तुम क्यों नहीं?” 

समीरा ने कहा, “मुझे न पराँठे पसंद हैं, न सब्जियाँ। मैं खाना नहीं खाऊँगी।” 

“ठीक कहा। भला सब्जियाँ भी कोई खाता है!” गौरैयाँ भी उसकी बात में हाँ मिला बैठीं। 

##
“लो, बाजरे के दाने, बड़े कुरकुरे और पौष्टिक हैं।” 

समीरा ने एक दाना चबाया और मुँह बनाया, “यह तो बहुत सख़्त हैं और मेरे लिए बहुत थोड़े।” 

##
एक नर्मदिल गौरैया ने पूछा, “तुम्हें रस-भरे केंचुए ला कर दूँ? ज़रा ठहरो।” 

“ना, ना, मुझे नहीं चाहिएँ,” कहते हुए समीरा वहाँ से भाग खड़ी हुई। वह स्कूल के फाटक के पास पहुँची। 

##
फाटक के बाहर एक गाय आराम से चारा चर रही थी। समीरा को देखते ही बोली, “मू...। अरे समीरा! सब बच्चे खाना खा रहे हैं, तुम क्यों नहीं?” 

समीरा ने जवाब दिया, “मुझे न पराँठे पसंद हैं, न बैंगन की सब्ज़ी। मैं खाना नहीं खाऊँगी।” 

##
“ठीक कहा। पके हुए बैंगन तो एकदम बेकार होते हैं। मैं तुम्हारे लिए घास तोड़ती हूँ- बारिश के बाद तो बहुत मीठी होती है। वह जो तुम्हारे पास गुड़हर की झाड़ी है, उसके साथ खाओ । मज़ा आ जाएगा! कितनी खुशकिस्मत हो समीरा, काश मैं फाटक के अंदर आ सकती।” 

##
समीरा ने तंग आकर कहा, “मुझे कोई घास-वास, झाड़ी-वाड़ी नहीं खानी। यह तो अच्छा है कि फाटक बंद है। गुड़हर के फूल तो बहुत सुंदर होते हैं। मैं नहीं चाहती कि तुम उन्हें खाओ।”  

##
यह कह कर समीरा दौड़ती हुई अपनी कक्षा में वापस पहुँची। उसने झट से अपना डिब्बा खोला। 

“मेरे पराँठे और बैंगन कितने अच्छे हैँ!” 

यह सोचकर जल्दी से खाना खाने लगी। 

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Ritu Singh
* Language: hi

# रीती आणि मिठू

##
रीतीच्या शाळेला सुट्टी लागली आहे. पण तिला मात्र त्याचा फारसा आनंद झालेला नाही. रीतीला सुट्ट्या आवडत नाहीत. तिला शाळेत जायलाच आवडतं.

शाळेत खूप मित्र-मैत्रिणी असतात. घरी तिच्याशी खेळायला कोणीच नसतं.

##
तिचे पपा तिला खेळणी, पुस्तकं आणतात. तिला गोष्टी सांगतात. ते मात्र तिला आवडतं.शिवाय ते रोज योगासनं करतात. ती बघायला तर तिला जाम मजा येते. कधी कधी रीतीपण पपांसारखं शीर्षासन करायचा प्रयत्न करते!

##
रीतीची आई कविता करते, कम्प्युटरवर काम करते. आईबरोबर कम्प्युटरवर काही पाहायला रीतीला आवडतं.

आईचं दिवसेंदिवस वाढत चाललेलं पोट बघायलाही तिला आवडतं.आईचं पोट हळूहळू आणखी मोठं, गोलमटोल होतंय. कारण त्याच्यात एक छोटं बाळ आहे ना!

रीतीची आई म्हणते, “लवकरच आपल्या घरी तुझ्याशी खेळायला एक छोटा भाऊ किंवा बहीण येणार आहे.” रीती ते ऐकून खूष होते.

पण सध्यातरी तिच्याशी खेळायला कुणीच नाही. तिचे कुणी मित्र-मैत्रिणी पण जवळ राहात नाहीत.

##
मग एक दिवस संध्याकाळी दाराची बेल वाजली. शेजारचे दासकाका हातात एक काळ्या रंगाचा पिंजरा घेऊन उभे होते. त्यात एक मस्त हिरवा पोपट होता.

“आम्ही हे शहर सोडून दुसरीकडं राहायला चाललोय. या मिठूला तुम्ही ठेवून घ्याल का?” त्यांनी विचारलं.  “त्याला बोलता येतं बरं का,” दासकाका म्हणाले.

रीतीच्या आई-पपांनी एकमेकांकडं पाहिलं. पक्ष्यांना पिंजऱ्यात ठेवणं त्यांना पसंत नाही. पण रीतीची कळी मात्र एकदम खुलली. “हो, हो, दासकाका. द्या तो पोपट आम्हाला,” ती तोंडभर हसून म्हणाली.

तेव्हापासून रीतीला एक नवा मित्र मिळाला.

##
“हॅलो मिठू!” रीती म्हणाली.

मिठू तिच्याकडं पाहून म्हणाला, “हॅलो.”

रीतीला भारी गंमत वाटली. “तुझं नाव काय रे?” तिनं विचारलं.

“हॅलो,” पोपट म्हणाला.

“नाही, नाही. तुझं नाव आहे मिठू. म्हण मिठू,” रीतीनं त्याला सांगितलं.

“हॅलो,” मिठूचं आपलं तेच!  

##
“अरे नाही!”रीती मान हलवत म्हणाली. “आपण पुन्हा म्हणू. माझं नाव आहे रीती. नीट ऐक, मिठू. माझं नाव आहे रीती. काय आहे माझं नाव?”

“हॅलो,” मिठूचे आपले पहिले पाढे पंचावन्न!

“नाही रे बाबा,” रीती हसून म्हणाली, “तू चावट आहेस अगदी.”

मग रोज ती मिठूला नवीन नवीन शब्द शिकवायचा प्रयत्न करू लागली. “म्हण आ-ई... म्हण बरं प-पा... री-ती..”

पण मिठूचं एक नाही अन् दोन नाही. ‘हॅलो’ सोडून त्याची दुसरी बातच नाही!

##
एक दिवस रीतीची आई तिला तिच्या मैत्रिणीच्या वाढदिवसाला घेऊन गेली. रीतीला तिथं तिचे सगळे मित्र-मैत्रिणी भेटले. सगळ्यांनी मिळून धम्माल केली.

रीती आठवणीनं केकचा एक तुकडा मिठूसाठी घरी घेऊन आली.

##
पण...आहे कुठं मिठू?

“आई, अगं मिठू कुठं आहे?” रीती रडकुंडीला येऊन या खोलीतनं त्या खोलीत त्याला शोधत सुटली.

“मला नाही गं माहीत. पण रडू नकोस रीती. आपण शोधू त्याला,” आईनं तिला समजावलं.

##
तितक्यात मिठूचा पिंजरा घेऊन पपा घरात आले.

“हॅलो,” मिठू म्हणाला.

“तुझ्या मित्राला घेऊन मी जरा बागेत गेलो होतो. तेवढीच त्याला जरा मोकळी, ताजी हवा मिळाली,” पपा रीतीला म्हणाले.

रीतीच्या जीवात जीव आला. तिनं त्याला तो वाढदिवसाचा केक भरवला. पण त्याला काही तो आवडला नाही.

##
रीतीची सुट्टी आता संपायला आली. त्याच वेळेस हिरव्यागार पोपटांचा एक थवाच तिच्या घराच्या बाहेरच्या एका मोठ्या झाडावर येऊन बसला. त्या सगळ्यांचा जोरजोरात कलकलाट चालला होता. सगळे
पोपट आपापसात काही-बाही बोलत होते.

##
इकडं पिंजऱ्यातला मिठू बाहेरच्या पोपटांना बघून अस्वस्थ झाला. रीतीनं त्याचा पिंजरा खिडकीपाशीच ठेवला होता ना! मिठू मोठमोठ्यानं किलबिलाट करू लागला...खाली वर उड्या मारायला लागला...त्यानं पंख पसरले...

रीतीनं ते पाहिलं. “ते तुझे मित्र आहेत का?”तिनं मिठूला विचारलं.

मिठू काहीच बोलला नाही. तो फक्त झाडावरच्या पोपटांकडं बघत राहिला.

##
मग एका झटक्यात बाहेरचे पोपट उडून गेले.

“काय म्हणत होते रे ते मिठू?” रीतीनं विचारलं.

“हॅलो,” मिठू दुःखानं म्हणाला. “हॅलो.”

##
रीतीची सुट्टी संपली.

सुट्टीनंतरचा शाळेचा पहिला दिवस. रीतीला तिचे सगळे शिक्षक, मित्र-मैत्रिणी भेटले. मधल्या सुट्टीत ती मित्र-मैत्रिणींबरोबर भरपूर हुंदडली.

शाळेच्या मैदानाच्या आजूबाजूला असलेल्या झाडांवर पक्ष्यांचा नुसता किलबिलाट चालू होता.

##
रीती शाळेतनं घरी परत आली, तेव्हा मिठू पिंजऱ्यात चूपचाप बसलेला होता.

ती त्याला हळूच म्हणाली, “हॅलो मिठू.”

पण मिठू काहीच बोलला नाही. नुसता तिच्याकडं बघत राहिला.

##
दप्तर खाली ठेवून रीतीनं खिडकी उघडली. मग तिनं पिंजऱ्याचं दार उघडलं.

मिठूला तिनं सांगितलं, “जा मिठू. जा तुझ्या मित्रांकडं.”

त्यानं रीतीकडे पाहिलं. ती पुन्हा म्हणाली, “जा मिठू. उडून जा.”

##
मिठू पिंजऱ्यातनं बाहेर आला. त्यानं एकदा शेवटचं रीतीकडे पाहिलं आणि तिला शेवटचंच ‘हॅलो’
म्हणून, पंख फैलावून त्याच्या मित्रांकडे जायला झेपावला.

##
प्राणी किंवा पक्षी कोणी पाळावेत?

आपल्यावर प्रेम करणारा, एकनिष्ठ मित्र ज्यांना हवा असेल, त्यांनी जरूर एखादा प्राणी पाळावा. तुम्हाला कधी एकाकी, उदास वाटलं, किंवा भयंकर राग आला, तर तुमचा हा मित्र तुमच्या दुःखावर/रागावर नक्की
फुंकर घालेल. तुम्हाला खुलवेल.  तो तुमच्याबरोबर खेळेल, काही गोष्टी शिकवेल. तुम्हाला छान वाटावं म्हणून धडपडेल. तुमच्या आयुष्यात तो आनंदाची पखरण करेल. असा पाळीव दोस्त सगळ्यांनाच हवासा वाटेल.

आपल्याजवळ एखादा पाळीव प्राणी किंवा पक्षी असावा का?

हो, का नाही? नक्कीच. घरी पाळीव प्राणी असले की मौज येते.. पण...घाईघाईनं एखादा प्राणी आणू नका. त्याआधी पूर्ण विचार करा...

-तुम्हाला आई-वडिलांना चालेल का?

-तुम्हांला खरोखरच प्राणी पाळायची इच्छा आहे का? कारण पाळीव प्राणी म्हणजे एखादं खेळणं नव्हे, की कंटाळा आला तर टाकून दिलं. त्यांना कायमचं प्रेमानं सांभाळायला हवं.

-पाळीव प्राण्यांना जेवण-खाण, स्वच्छ पाणी लागतं. शारीरिक हालचालीसाठी त्यांना फिरवून वगैरे
आणणं गरजेचं आहे. त्यांना आंघोळ घालणं, घरात राहण्यासाठी प्रशिक्षित करणं हीपण एक जबाबदारी असते. त्यांना नियमितपणे प्राण्यांच्या डॉक्टरकडं न्यायला लागतं. हे सगळं नेमानं करण्यासाठी तुमच्याकडं पुरेसा वेळ आहे का?

-समजा कधीतरी तुमच्या पाळीव प्राण्यानं चिखलात बरबटलेल्या पंजांनी घर घाण करून टाकलं,
किंवा तुमचे आवडते बूट कुरतडले, तर ते तुम्हाला चालेल का?

##
प्राणी पाळायला आणायची तुमची पूर्ण तयारी झाली आहे का?

तुमच्या खास मित्राकडं किंवा मैत्रिणीकडं कोणतातरी पाळीव प्राणी आहे. त्यामुळं तुम्हालाही तशी इच्छा होणं साहजिक आहे, की आपणही एखादा प्राणी पाळावा का? काय आणावं बरं? कुत्रा, मांजर, का एखादा उंदीर? पण कोणताही निर्णय घेण्याआधी स्वतःला खालील प्रश्न विचारा-

प्राण्याची नीट देखभाल करण्यासाठी पुरेसा वेळ देता येईल का?

प्राणी पाळणं ही मोठी जबाबदारी आहे. त्याला खाऊ घालणं, त्याला शिकवणं, त्याला माया लावणं...या सर्व गोष्टी नुसत्या येता-जाता होत नाहीत. त्यासाठी मुद्दाम वेळ काढावा लागतो.

घरात पुरेशी जागा आहे का?

मांजरं, मासे असे छोटे पाळीव प्राणी वा पक्षी लहान जागेत सहज सामावले जातात. मात्र कुत्र्यांना फिरण्यासाठी, हालचालींसाठी मोठी जागा लागते.

##
मी कोणता प्राणी पाळू?

एखादा विशिष्ट पाळीव प्राणी जर तुमच्या मनात असेल, तर प्राण्यांच्या डॉक्टरांशी आधी बोला, किंवा
कोणाकडे तो प्राणी असेल तर त्यांना त्याबद्दल विचारा. त्यांच्याकडून त्या जातीच्या प्राण्यांच्या सवयी, त्यांचं
खाणं काय असतं ते तुम्हाला कळेल. मग तो प्राणी पाळला तर चालेल का हे तुमच्या लक्षात येईल.

पाळीव प्राण्याचा खर्च मला परवडेल का?

पाळलेल्या सगळ्या प्राण्यांना अन्न आणि पुरेशी जागा लागते. शिवाय त्यांचं लसीकरण, नियमित
तपासणी यासाठी, तसंच ते आजारी पडले तर औषधोपचारांसाठी प्राण्यांच्या डॉक्टरांकडे न्यावं लागतं.

प्राणी पाळलेला घरात सगळ्यांना चालेल का?

तुमच्याप्रमाणेच घरातल्या इतर सगळ्यांचंही प्राण्यांवर प्रेम हवं. त्यामुळे आधी घरीही सगळ्यांशी बोलून मगच प्राणी पाळायचं ठरवा.

##
* License: [CC-BY]
* Text: Anupa Lal
* Illustration: Soumya Menon
* Translation: Meera Joshi
* Language: mr

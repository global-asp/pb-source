# ಆನೆ ಹಕ್ಕಿ

##
ಗೌರಿಗೆ ಗೊತ್ತಿತ್ತು ಒಂಟಿ ಪುಕ್ಕದ ದೈತ್ಯ ಆನೆ ಹಕ್ಕಿಯು ಕುದುರೆಯನ್ನು ನುಂಗಿರಲಿಲ್ಲ ಎಂದು. ಹೌದು, ಒಂದು ಕುದುರೆಯನ್ನು ನುಂಗಲು ಸಾಧ್ಯವಿರುವಷ್ಟು ದೈತ್ಯ ಹಕ್ಕಿಯೇ ಸರಿ ಅದು. ಹಾಗಂತಾ, ಅದೇ ನುಂಗಿಬಿಟ್ಟಿದೆ ಎಂದು ಅರ್ಥವೇ? ರಾಮಾಪುರದಲ್ಲಿ ಇದ್ದದ್ದೇ ಒಂದು ಗಾಡಿಯನ್ನು ಎಳೆಯಲು 'ಭೈರವ' ಮತ್ತು 'ದೃತ' ಎನ್ನುವ ಎರಡು ಕುದುರೆಗಳು.

ಇದರಲ್ಲಿ ಭೈರವ ಕುದುರೆಯು ದೈತ್ಯ ಆನೆ ಹಕ್ಕಿ ಇರುವ ಕಾಡಿನ ಭಾಗದ ಸರೋವರದ ಸಮೀಪದಲ್ಲಿ ಕಾಣೆಯಾಗಿತ್ತು. ತಲೆಮಾರುಗಳಿಂದ ಆ ಹಳ್ಳಿಯ ಜನರಿಗೆ ಈ ಒಂದೇ ಪುಕ್ಕದ ದೈತ್ಯ ಆನೆ ಹಕ್ಕಿಯ ಬಗ್ಗೆ ಗೊತ್ತಿತ್ತು.

##
ನೂರಾರು ವರ್ಷಗಳ ಹಿಂದೆಯೇ ನಶಿಸಿಹೋಗಿದೆ ಎಂದು ಪರಿಗಣಿತವಾದ ಸಂಕುಲಕ್ಕೆ ಸೇರಿದ ಕಡೆಯ ಹಕ್ಕಿ  ಇದು. ಒಂದು ಪುಕ್ಕವನ್ನು ಹೊರತುಪಡಿಸಿ ಮಿಕ್ಕೆಲ್ಲ ಪುಕ್ಕಗಳೂ ಉದುರಿಹೋದ ಆ ಸಂಕುಲಕ್ಕೆ ಸೇರಿದ ಹಕ್ಕಿಯೊಂದು ರಾಮಾಪುರದ ಕಾಡುಗಳಲ್ಲಿ ಇನ್ನೂ ಜೀವಂತವಾಗಿ ಅಡ್ಡಾಡುತ್ತಿದೆ ಎಂದು ಹೊರಜಗತ್ತಿಗೆ ತಿಳಿದಿರಲಿಲ್ಲ.

ಆ ಹಕ್ಕಿಯೂ, ಊರಿನ ಜನರೂ ಒಬ್ಬರಿಂದ ಒಬ್ಬರು ಅಂತರವನ್ನು ಕಾಯ್ದುಕೊಂಡಿದ್ದರು, ಗೌರಿಯೊಬ್ಬಳನ್ನು ಬಿಟ್ಟು. ಕಾಲು ಕುಂಟಿದ್ದರೂ ಗೌರಿ ಧೈರ್ಯವಂತೆ. ಆ ಹಕ್ಕಿಯನ್ನು ನೋಡಲು ಅವಳು ಆಗಾಗ ಕದ್ದು ಕಾಡಿಗೆ ಹೋಗುತ್ತಿದ್ದಳು.

##
ಆ ದೈತ್ಯ ಹಕ್ಕಿಯು ಬೆಳಗಿನ ಹೊತ್ತು ಬಿಸಿಲಿಗೆ ಮೈಯೊಡ್ಡಲೋ ಅಥವಾ ನೀರೆರಚುತ್ತಾ ಆಟವಾಡಲೋ ಸರೋವರದ ಬಳಿ ಬರುತ್ತಿತ್ತು. ಒಮ್ಮೊಮ್ಮೆ ಅದು ನೀರಿನಲ್ಲಿ ಅರ್ಧ ಮುಳುಗುವವರೆಗೆ ಕುಳಿತುಕೊಳ್ಳುತ್ತಿತ್ತು. ಒಮ್ಮೊಮ್ಮೆ ಪತ್ತೆಯೇ ಇರುತ್ತಿರಲಿಲ್ಲ.

ಆ ದಟ್ಟ ಕಾಡಿನ ಯಾವುದೋ ಕಾಣದ ಮೂಲೆಯಲ್ಲಿ ಕುಳಿತು ವಿರಮಿಸುತ್ತಿರಬೇಕು ಅನಿಸುತ್ತದೆ. ಅದು ನಿಂತರೆ ಒಂದು ಮರದಷ್ಟೆತ್ತರ ನಿಲ್ಲುತ್ತಿತ್ತು. ಅದಕ್ಕೆ ಉದ್ದವಾದ ಬಲಿಷ್ಠ ಕತ್ತು, ಹರಿತ ಉಗುರುಗಳುಳ್ಳ ದೊಡ್ಡ ಕಾಲುಗಳು ಮತ್ತು ಭರ್ಜಿಯಂತಹ ಭಾರೀ ತಲೆಯಿತ್ತು. ಅದರ ಪಂಜಿನ ಮೊನಚಾದ ಉಗುರುಗಳು ಹೆದರಿಕೆ ಹುಟ್ಟಿಸುವಂತ್ತಿದ್ದವು.

##
ಆದರೆ ಗೌರಿಗೆ ಅದೊಂದು ನಾಚಿಕೆಯ ಸ್ವಭಾವದ ಸಸ್ಯಾಹಾರಿ ಹಕ್ಕಿ ಎನ್ನುವುದು ಬಹಳ ಬೇಗ ತಿಳಿದುಹೋಯಿತು. ಆ ಹಕ್ಕಿ ಸರೋವರದ ಬದಿಯಲ್ಲಿ ಬೆಳೆದ ಗಿಡದ ಎಲೆಗಳನ್ನು ಮಾತ್ರ ತಿನ್ನುತ್ತಿತ್ತು. ಗೌರಿಗೆ ತನಗೂ ಆ ಹಕ್ಕಿಗೂ ಸಾಮ್ಯತೆ ಇರುವಂತೆ ತೋರಿತು. ಆ ಹಕ್ಕಿಗೆ ಹಾರಲು ಆಗುವುದಿಲ್ಲ, ತನಗೆ ಓಡಲು ಆಗುವುದಿಲ್ಲ! ಹಳ್ಳಿಯ ಮಕ್ಕಳು ಅವಳ ಕುಂಟುತನವನ್ನು ಅಪಹಾಸ್ಯ ಮಾಡುತ್ತಿದ್ದರು. ಅವಳನ್ನು ಆಟಕ್ಕೆ ಸೇರಿಸಿಕೊಳ್ಳುತ್ತಿರಲಿಲ್ಲ. ಅದಕ್ಕೇ ಅವಳಿಗೆ ಯಾವಾಗಲೂ ಒಂಟಿಯಾಗಿರುವುದೆಂದರೆ ಇಷ್ಟ.

##
ಪ್ರತಿದಿನ ಮುಂಜಾನೆ ಹಳ್ಳಿಯ ಬಾವಿಯಿಂದ ಮೂರು ಕೊಡ ನೀರು ತರುತ್ತಿದ್ದ ಗೌರಿ ಆ ನಂತರ ಸೌದೆಯನ್ನು ಒಟ್ಟು ಮಾಡಿ ಅಮ್ಮನಿಗೆ ಒಲೆ ಹಚ್ಚಲು ನೆರವಾಗುತ್ತಿದ್ದಳು. ಆಮೇಲೆ ತುಂಬಾ ಹೊತ್ತು ಹೊರಗೇ ಇರುತ್ತಿದ್ದಳು. ಗೌರಿಯ ಅಮ್ಮ ಅವಳು ಹೊರಗೆ ಮಕ್ಕಳ ಜೊತೆಗೆ ಆಡುತ್ತಿರುವಳೆಂದು ಭಾವಿಸಿದ್ದಳು. ಪಾಪ ಅವಳಿಗೇನು ಗೊತ್ತು, ಗೌರಿ ಆ ದೈತ್ಯ ಹಕ್ಕಿ ಇದ್ದ ಕಾಡಿನ ಸರೋವರದ ಬಳಿ ಹೋಗುತ್ತಿದ್ದಳೆಂದು!

##
ಒಂದು ದಿನ ಗೌರಿ ಧೈರ್ಯ ಮಾಡಿ ಮರೆಯಿಂದ ಹೊರಗೆ ಬಂದು ಸರೋವರದ ಬಳಿ ನಿಂತಳು. ತಲೆಯನ್ನು ತಿರುಗಿಸಿ ನೋಡದೆ ಕಣ್ಣನ್ನು ಮಾತ್ರ ಹೊರಳಿಸಿ ನೋಡಿದ ಹಕ್ಕಿ, ಅವಳು ಮುಂದುವರಿಯುತ್ತಿದ್ದರೂ, ಅವಳ ಕಡೆಗೆ ವಿಶೇಷ ಗಮನ ಕೊಡದೆ ಕಣ್ಣು ಮುಚ್ಚಿತು.

ಹಕ್ಕಿಯ ತಲೆಯ ಮೇಲೆ ಗುಂಯ್‌ಗುಡುತ್ತಾ ಸುತ್ತುತ್ತಿದ್ದ ನೊಣಗಳನ್ನು ಬಿಟ್ಟು ಬೇರೆ ಯಾವ ಚಲನೆಯೂ ಕಾಣದೆ ಗೌರಿ ನಿಂತಳು. ತಕ್ಷಣ ಆ ದೈತ್ಯ ಹಕ್ಕಿ ಎದ್ದು ನಿಂತಿತು. ಗಾಬರಿಗೊಂಡ ಗೌರಿ ತಲೆಕೆಳಗಾಗಿ ನೀರಿಗೆ ಬಿದ್ದುಬಿಟ್ಟಳು. ಸಂಪೂರ್ಣವಾಗಿ ನೆನೆದುಹೋಗಿದ್ದ ಅವಳು ಎದ್ದು ಹೊರಗೆ ಬಂದು ನೋಡಿದರೆ ಆ ಹಕ್ಕಿ ಇಡೀ ಮೈ ಕುಣಿಸುತ್ತಾ ನಗುತ್ತಿದೆ!

##
ಸಿಟ್ಟಿನಿಂದ "ತಮಾಷೆಯಾ ನಿನಗೆ?" ಎಂದು ಕೇಳಿದ ಗೌರಿ ಹೊರಡಲನುವಾದಳು. ಅಲ್ಲಿಂದ ಹೋಗುವಷ್ಟರಲ್ಲಿ ಅವಳ ಕಾಲಿಗೆ ಏನೋ ತಾಗಿತು. ಅದು ಆ ಹಕ್ಕಿ ಅವಳತ್ತ ಎಸೆದಿದ್ದ ಹಣ್ಣಾಗಿತ್ತು. ಆ ಹಕ್ಕಿ ಆಟ ಆಡಲು ಬಯಸುತ್ತಿತ್ತು! ಗೌರಿ ಹಿಂಜರಿಕೆಯಿಂದಲೇ ಅದನ್ನು ಆ ಹಕ್ಕಿಯತ್ತ ಎಸೆದಳು. ಅದು ಕುಕ್ಕುಲೋಟದಲ್ಲಿ ಓಡಿಬಂದು ಆ ಹಣ್ಣನ್ನು ತನ್ನ ಕೊಕ್ಕಿನಲ್ಲಿ ಕಚ್ಚಿ ಹಿಡಿಯಿತು.

ಹೀಗೆ ಗೌರಿಗೆ ಆ ಹಕ್ಕಿಯ ಜೊತೆಗೆ ಗೆಳೆತನ ಪ್ರಾರಂಭವಾಯಿತು. ಕಡೆಗೂ ಒಬ್ಬ ಗೆಳೆಯ ಸಿಕ್ಕನೆಂದು ಅಂದುಕೊಳ್ಳುವಷ್ಟರಲ್ಲಿ ಭೈರವ ಕಳೆದುಹೋಗಿತ್ತು! ಎಲ್ಲರ ಅನುಮಾನ ಈ ದೈತ್ಯ ಹಕ್ಕಿಯ ಕಡೆ ತಿರುಗಿತ್ತು.

ಭೈರವನಿಗಾಗಿ ಮೂಲೆ ಮೂಲೆಯೂ ಹುಡುಕಾಡಿದ ಊರಿನ ಜನರು, ಪುರಾತನ ಆಲದ ಮರದ ಕೆಳಗೆ ಸೇರಿದರು.

##
ರಾಮಾಪುರದಲ್ಲಿ ಕಳ್ಳರು ಯಾರೂ ಇಲ್ಲ ಎನ್ನುವುದನ್ನು ಎಲ್ಲರೂ ಒಪ್ಪಿಕೊಂಡರು. ಎಲ್ಲರಿಗೂ ಪರಸ್ಪರರ ಮೇಲೆ ನಂಬಿಕೆ ಇತ್ತು. ಅಲ್ಲಿ ಕಳ್ಳರು ಇರುವ ಸಾಧ್ಯತೆಯೇ ಇರಲಿಲ್ಲ. ಹಾಲು ಮಾರುವ ಹಾಲಪ್ಪನು ಭೈರವ ನೆಗೆಯುತ್ತ ಸರೋವರದ ಕಡೆಗೆ ಓಡಿಹೋಗಿದ್ದನ್ನು ತಾನು ನೋಡಿದ್ದಾಗಿ ಪ್ರಮಾಣ ಮಾಡಿ ಹೇಳಿದನು.
ಅಷ್ಟರಲ್ಲಿ ಹಳ್ಳಿಯವನೊಬ್ಬ ಊರ ಮುಖ್ಯಸ್ಥನನ್ನು ಉದ್ದೇಶಿಸಿ, "ಎಲ್ಲಿಯೂ ಭೈರವನ ಸುಳಿವೇ ಇಲ್ಲ. ಕಾಡಿನ ಯಾವುದೋ ಜಂತು ಅದನ್ನು ಹಿಡಿದಿರಬೇಕು" ಎಂದನು. "ಒಂಟಿ ಪುಕ್ಕದ ದೈತ್ಯ ಆನೆ ಹಕ್ಕಿಯನ್ನು ಬಿಟ್ಟು ಇನ್ಯಾರು ಮಾಡಿರುತ್ತಾರೆ ಇಂತಹ ಕೆಲಸ? ಮೊದಲು ಅದನ್ನು ಹೊಡೆದುಹಾಕಬೇಕು."

##
"ವರ್ಷಗಳಿಂದ ಗುಮ್ಮನಗುಸಕನ ಹಾಗಿದ್ದು ಇಂತಹ ಕುಟಿಲೋಪಾಯಗಳನ್ನು ಮಾಡುತ್ತಿದೆ!" ಎಂದು ಹಾಲಪ್ಪ ಅಂದನು. ನೆರೆದಿದ್ದ ಜನರೆಲ್ಲರೂ ಹೌದೆಂದು ಒಟ್ಟಾದರು. ನೆರೆದಿದ್ದ ಜನರೆಲ್ಲರೂ ಹೌದೆಂದು ಒಟ್ಟಾದರು. ಗೌರಿ ಇದನ್ನೆಲ್ಲ ಮೌನವಾಗಿ ನೋಡುತ್ತಿದ್ದಳು. ಅವಳಿಗೆ ಮಾತನಾಡಬೇಕು ಎನಿಸುತ್ತಿತ್ತು. ಆದರೆ ದೊಡ್ಡವರು ಮಾತನಾಡುವಾಗ ಮಧ್ಯೆ ಬಾಯಿ ಹಾಕುವುದು ತಪ್ಪು ಎಂದು ತಿಳಿದಿದ್ದ ಅವಳು ಮಾತನಾಡಿದರೆ ಬೈಸಿಕೊಳ್ಳುವೆನೆಂದು ಸುಮ್ಮನಿದ್ದಳು.

##
ಅವಳು ಮಾತನಾಡಿದರೂ, ಅವಳನ್ನು ನಂಬುವವರು ಯಾರು? "ಹೌದು, ಇಷ್ಟು ವರ್ಷ ಮಾಡಲು ಏನೂ ಇಲ್ಲದೆ ಸುಮ್ಮನಿದ್ದ ಅದು ಈಗ ಕುತಂತ್ರಿಯೂ, ಅಪಾಯಕಾರಿಯೂ ಆಗಿ ಬದಲಾಗಿದೆ. ಇಂದು ಕುದುರೆ, ನಾಳೆ ನಮ್ಮ ಮಕ್ಕಳು..." ಎಂದರು ಗೌರಿಯ ತಂದೆ. ಜನರ ಆಕ್ರೋಶದ ಕೂಗಿನ ನಡುವೆ ಊರಿನ ಮುಖ್ಯಸ್ಥ ಮಾತನಾಡಿ, "ಸಹೋದರರೇ, ದೈತ್ಯ ಹಕ್ಕಿಯನ್ನು ಎದುರಿಸಬೇಕಿದೆ, ಆದರೆ ಭಯವೇನೂ ಇಲ್ಲ, ನಾವು ಬಹಳ ಮಂದಿ ಇದ್ದೇವೆ. ನಡೆಯಿರಿ, ಎಲ್ಲರೂ ಹೋಗಿ ಅದನ್ನು ಮುಗಿಸಿ ಬರೋಣ!" ಎಂದನು. ಎಲ್ಲರೂ ಒಪ್ಪಿಕೊಂಡರು.

##
"ಒಂಟಿ ಪುಕ್ಕದ ದೈತ್ಯ ಆನೆ ಹಕ್ಕಿಯು ಕುದುರೆಯನ್ನು ತಿಂದಿಲ್ಲ, ಭೈರವ ಕಳೆದು ಹೋದ ಸಮಯದಲ್ಲಿ ನಾನು ಆ ಹಕ್ಕಿಯ ಜೊತೆಗೇ ಇದ್ದೆ" ಎಂದು ಗೌರಿ ನಿಧಾನವಾಗಿ ಆದರೆ ಧೃಡವಾಗಿ ಹೇಳಿದಳು. ನೆರೆದಿದ್ದ ಜನರೆಲ್ಲರೂ ಸ್ಥಂಭೀಭೂತರಾದರು. "ನಿನ್ನ ಮಾತಿನ ಅರ್ಥವೇನು?" ಎಂದು ಗೌಡ ಗುಡುಗಿದನು. "ಆ ದೈತ್ಯ ಹಕ್ಕಿ ನನ್ನ ಗೆಳೆಯ, ಅದು ಈ ಕೆಲಸವನ್ನು ಮಾಡಿಲ್ಲ!"

ಹಿಂದಿನಿಂದ ಯಾರೋ "ಈ ಹುಡುಗಿಗೆ ತಲೆ ಕೆಟ್ಟಿದೆ!" ಎಂದು ಕೂಗಿದನು.
ಮಕ್ಕಳೆಲ್ಲಾ ಒಳಗೊಳಗೇ ನಕ್ಕರು. ಗೌರಿ ಕದಲದೆ ದನಿಯೆತ್ತರಿಸಿ "ಆ ಹಕ್ಕಿ ಎಲೆಗಳನ್ನು ಮಾತ್ರವೇ ತಿನ್ನುವುದು! ಭೈರವನನ್ನು ಅದು ಹೇಗೆ ತಿನ್ನಲು ಸಾಧ್ಯ?" ಎಂದು ಕೇಳಿದಳು.

##
"ನಿನಗಿನ್ನೂ ಸರಿಯಾಗಿ ಜಡೆ ಹೆಣೆದುಕೊಳ್ಳಲು ಬರುವುದಿಲ್ಲ, ನೀನು ನಮಗೆ ಉಪದೇಶ ಮಾಡುತ್ತೀಯೋ?" ಎಂದು ಕೋಪದಿಂದ ಗೌರಿಯ ಬಳಿಗೆ ಬಂದ ಅವಳ ತಂದೆ "ಹೋಗು, ನಿನ್ನ ಗೆಳೆಯರೊಂದಿಗೆ ಆಡಿಕೋ ಹೋಗು!" ಎಂದರು.

"ನನಗಿರುವ ಒಬ್ಬನೇ ಗೆಳೆಯ ಆ ದೈತ್ಯ ಹಕ್ಕಿ ಮಾತ್ರ" ಎಂದಳು ಗೌರಿ. ಅವಳ ಅಪ್ಪ ಅವಳನ್ನು ದುರುಗುಟ್ಟಿಕೊಂಡು ನೋಡಿದರು. ಆದರೆ ಗೌರಿ ಹೆದರದೆ, ಅಳದೆ ಜನರನ್ನು ಎದುರಿಸಿ ನಿಂತಳು. "ಬಿಡಿ ಈ ಹುಡುಗಿಯನ್ನು, ನಾವು ಬೆಳಗ್ಗೆ ಹೋಗಿ ಆ ಹಕ್ಕಿಯನ್ನು ಕೊಲ್ಲುವ" ಎಂದರು ಮುಖ್ಯಸ್ಥರು. ಜನರೆಲ್ಲಾ ಹೊರಟುಹೋದರು.

##
ಆ ಹಕ್ಕಿ ನಿರಪರಾಧಿ ಎಂದು ನಿರೂಪಿಸಲು ಗೌರಿಗೆ ಒಂದು ರಾತ್ರಿ ಮಾತ್ರ ಕಾಲಾವಕಾಶವಿತ್ತು. "ಯೋಚಿಸು, ಗೌರಿ, ಯೋಚಿಸು!" ಎಂದು ತನಗೆ ತಾನೇ ಹೇಳಿಕೊಂಡಳು. "ಆ ಹಾಲಪ್ಪ, ಸರೋವರದ ಕಡೆಗೆ ಹೋಗುವ ದಾರಿಯಲ್ಲಿ ಭೈರವ ಓಡುತ್ತಿದ್ದುದನ್ನು ನೋಡಿದ್ದಾನೆ. ಆದರೆ ಆ ದಾರಿ ಸರೋವರ ಮುಟ್ಟುವ ಮೊದಲೇ ಚಂಡೇಸಾರ ಹಳ್ಳಿಯ ಕಡೆಗೆ ತಿರುಗುತ್ತದೆ. ಭೈರವ ಆ ಕಡೆಗೇನಾದರೂ ಹೋಗಿರಬಹುದೇ?"
ಗೌರಿಯ ತಂದೆ ತಾಯಿಗೆ ಅವಳ ಮೇಲೆ ಕೋಪ ಬಂದಿತ್ತು. ಅವಳ ಜೊತೆಗೆ ಒಂದು ಮಾತನ್ನೂ ಆಡದೆ ಅವಳನ್ನು ಮಲಗುವಂತೆ ಹೇಳಿದರು. ಅವರೆಲ್ಲ ಮಲಗಿದ ಮೇಲೆ ಕಂದೀಲನ್ನು ಹಿಡಿದುಕೊಂಡು ಮನೆಯಿಂದ ಹೊರನಡೆದಳು.

##
ಹಳ್ಳಿಯನ್ನು ದಾಟಿ ಅಲ್ಲಿಂದ ಹದಿನೈದು ಮೈಲಿ ಆಚೆಯಿರುವ ಚಂಡೇಸಾರ ಹಳ್ಳಿಯ ಕಡೆಗೆ ಇರುವ ಕಾಡಿನ ದಾರಿಯಲ್ಲಿ ಹೊರಟಳು. ಎಲ್ಲಿಂದಲೋ ಗೂಬೆ ಕೂಗುವ ಸದ್ದು ಕಿವಿಗೆ ಬಿದ್ದಿತು. ದೂರದಲ್ಲಿ ನರಿ ಊಳಿಡುವ ಶಬ್ದ ಕೇಳಿಸಿತು. ಮರದ ನೆರಳುಗಳು ಕಪ್ಪು ಆಕೃತಿಗಳಂತೆ ಚಲಿಸುತ್ತಿದ್ದವು.

ಗೌರಿ ಒಂದು ಕ್ಷಣ ಹಿಂಜರಿದಳು. ಆದರೆ ಮರುಕ್ಷಣ ಅಡವಿಯಲ್ಲಿ ನೆಮ್ಮದಿಯಿಂದ ನಿದ್ರಿಸುತ್ತಿರುವ ಹಕ್ಕಿಯನ್ನು ನೆನೆದಳು. ಈ ರಹಸ್ಯವನ್ನು ಭೇದಿಸಲು ಏನನ್ನಾದರೂ ಮಾಡದೇ ಹೋದರೆ ಇದೇ ಆ ಹಕ್ಕಿಯ ಕಡೆಯ ರಾತ್ರಿ ಆಗಬಹುದು. ಅವಳೊಂದು ದೀರ್ಘ ಉಸಿರೆಳೆದುಕೊಂಡು ಆ ಅಪರಾತ್ರಿಯಲ್ಲಿ ಆ ಕಾಡಿನ ದಾರಿಯಲ್ಲಿ ಕುಂಟುತ್ತಾ ಸಾಗತೊಡಗಿದಳು.

##
ಮರುದಿನ ಬೆಳಗ್ಗೆ ಹಳ್ಳಿಯ ಜನರು ದೊಣ್ಣೆ, ಭರ್ಜಿ, ಮಚ್ಚು, ಚೂಪಾದ ಕಲ್ಲುಗಳನ್ನು ಹಿಡಿದುಕೊಂಡು ಸರೋವರದ ಬಳಿ ನೆರೆದರು. ಆ ಗುಂಪು ಹತ್ತಿರ ಬಂದಾಗ ಒಂದೇ ಪುಕ್ಕದ ದೈತ್ಯ ಹಕ್ಕಿ ಮಲಗಿತ್ತು. ಅದರ ಪುಕ್ಕವಿಲ್ಲದ ಮೈ ಮೇಲೆ ಸೂರ್ಯನ ಹೊಂಗಿರಣಗಳು ಬೀಳತೊಡಗಿದವು. ಹಕ್ಕಿ ನಿಧಾನವಾಗಿ ಎದ್ದು ಜನರತ್ತ
ನೋಡತೊಡಗಿತು. ಅದರ ಬೃಹತ್ ಗಾತ್ರವನ್ನು ನೋಡಿ ಜನರು ಸ್ವಲ್ಪ ದೂರ ದೂರವೇ ನಿಂತರು. ಒಂದು ಕ್ಷಣ ಹಿಂಜರಿದು ಮುಖ್ಯಸ್ಥರು "ಹೂಂ, ತಯಾರಾಗಿ!" ಎಂದರು. ಜನ ರೋಷದಿಂದ ಆಯುಧಗಳನ್ನು ಬಿಗಿಯಾಗಿ ಹಿಡಿದುಕೊಂಡು ಆ ಹಕ್ಕಿಯನ್ನು ಕೊಲ್ಲಲು ಮುಂದುವರೆದರು.

##
"ನಿಲ್ಲಿ!" ಎಂದ ಗೌರಿಯ ಕೂಗು ಆ ಗದ್ದಲವನ್ನು ಭೇದಿಸಿಕೊಂಡು ಬಂದಿತು. ಅವಳು ಆ ಹಕ್ಕಿಗೂ ಆ ಗುಂಪಿಗೂ ನಡುವೆ ಕುಂಟುತ್ತಾ ಹೋಗಿ ನಿಂತಳು.

"ಗೌರಿ! ಬಾ ಈ ಕಡೆ!" ಎಂದು ಅವಳ ತಂದೆ ಆದೇಶಿಸಿದನು. "ಎಳೆಯಿರಿ ಅವಳನ್ನು!" ಎಂದನು ಮತ್ಯಾರೋ.
ಗೌರಿಯ ತಂದೆ ಜೊತೆಗೆ ಇನ್ನೊಬ್ಬ ಅವಳ ಕಡೆಗೆ ನಡೆಯತೊಡಗಿದರು. ಆ ದೈತ್ಯ ಹಕ್ಕಿ ಅವರ ಕಡೆಗೆ ನಾಲ್ಕು ಹೆಜ್ಜೆ ಹಾಕಿತು. ಅವರು ಹಿಂಜರಿದು ನಿಂತರು. ಸರಿ ಹಾಗಾದರೆ... "ನಿನಗೆ ಇದೇ ಬೇಕಾಗಿದ್ದರೆ, ನಾವು ನಿಮ್ಮಿಬ್ಬರನ್ನೂ ಮುಗಿಸುತ್ತೇವೆ!" ಭರ್ಜಿ ಹಿಡಿದ ಹಳ್ಳಿಗನೊಬ್ಬ ಗುಡುಗಿದ.

##
"ಏನು ನಡೆಯುತ್ತಿದೆ ಇಲ್ಲಿ?" ಯಾರೋ ಆ ಗುಂಪಿನ ಹಿಂದಿನಿಂದ ಕೂಗು ಹಾಕಿದರು. ಗೂನು ಬೆನ್ನು, ಉದ್ದನೆಯ ಗಡ್ಡವಿದ್ದ ಒಬ್ಬ ಕುದುರೆಯ ಲಗಾಮು ಹಿಡಿದುಕೊಂಡು ಬಂದ.

ಊರಿನ ಮುಖ್ಯಸ್ಥ ಆಶ್ಚರ್ಯದಿಂದ, "ಸಾರಥಿ, ನೀನು ಇಲ್ಲೇನು ಮಾಡುತ್ತಿರುವೆ? ಭೈರವ ನಿನ್ನ ಬಳಿ ಏನು ಮಾಡುತ್ತಿದ್ದಾನೆ?" ಎಂದು ಕೇಳಿದ.

##
"ನಿನಗೇ ತಿಳಿದಿರುವಂತೆ ಭೈರವನನ್ನು ನಾನು ನಿನಗೆ ಕೆಲವು ವರ್ಷಗಳ ಹಿಂದೆ ಮಾರಿದ್ದೆ. ನಿನ್ನೆ ಮುಂಜಾನೆ ನಾನು ಈ ಭೈರವನ ಸಹೋದರರಾದ ಚೆನ್ನ ರನ್ನರು ಎಳೆಯುವ ಕುದುರೆ ಗಾಡಿಯಲ್ಲಿ ನಿಮ್ಮ ಹಳ್ಳಿಯನ್ನು ದಾಟಿಕೊಂಡು ಹೋಗುವಾಗ ಈ ಭೈರವ ಅದಾವ ಮಾಯದಲ್ಲೋ ನಮ್ಮನ್ನೇ ಚಂಡೇಸಾರದವರೆಗೂ ಹಿಂಬಾಲಿಸಿದ್ದಾನೆ! ನನಗೆ ಅವನ ಗುರುತೇ ಹತ್ತಲಿಲ್ಲ. ಇಂದು ಬೆಳಗ್ಗೆ ಈ ಪುಟ್ಟ ಹುಡುಗಿ ಮನೆಮನೆಗೂ ಹೋಗಿ ಕಳೆದುಹೋಗಿರುವ ಕುದುರೆಯ ಬಗ್ಗೆ ವಿಚಾರಿಸುತ್ತಿರುವುದನ್ನು ನೋಡುವವರೆಗೂ ಅವನನ್ನು ಏನು ಮಾಡುವುದೆಂದೇ ನನಗೆ ತಿಳಿಯಲಿಲ್ಲ. ಆದರೆ ಇಲ್ಲೇನು ನಡೆಯುತ್ತಿದೆ?" ಎಂದು ಮತ್ತೆ ಕೇಳಿದ.

##
ಹಳ್ಳಿಯ ಜನರಿಗೆ ಸಾರಥಿಯ ಪ್ರಶ್ನೆಗೆ ಉತ್ತರಿಸಲು ಆಗಲಿಲ್ಲ. ನಾಚಿಕೆಯಿಂದ ಎಲ್ಲರೂ ತಲೆತಗ್ಗಿಸಿದರು. ಗೌರಿಯ ತಂದೆ ಅವಳ ಬಳಿ ಬಂದು, ಅವಳನ್ನು ಎತ್ತಿಕೊಂಡು ಹಳ್ಳಿಗೆ ಹಿಂತಿರುಗಿದರು. ಅಂದಿನಿಂದ ಮಕ್ಕಳ್ಯಾರೂ ಗೌರಿಯ ಕುಂಟುತನದ ಬಗ್ಗೆ ಹಾಸ್ಯ ಮಾಡುತ್ತಿರಲಿಲ್ಲ. ಎಲ್ಲರಿಗೂ ಅವಳ ಸ್ನೇಹ ಬೇಕಿತ್ತು. ಹಾಗೇ ಎಲ್ಲರಿಗೂ ಆ ಹಕ್ಕಿಯ ಸ್ನೇಹ ಬೇಕಿತ್ತು.

ಗೌರಿಯ ಕಥೆ ದೂರದ ಹಳ್ಳಿಗಳಿಗೆಲ್ಲಾ ಮುಟ್ಟಿತು. ಆ ಹಳ್ಳಿಯ ಜನರು
"ಆ ಒಂಟಿ ಪುಕ್ಕದ ದೈತ್ಯ ಆನೆ ಹಕ್ಕಿಯು ಕುದುರೆಯನ್ನು ನುಂಗಿರಲಿಲ್ಲ ಎಂದು ಗೌರಿಗೆ ಗೊತ್ತಿತ್ತಂತೆ!" ಎಂದು ಮಾತನಾಡತೊಡಗಿದರು.

##
ಈ ಕಥೆಯು ನಿಜವಾದ ಆನೆ ಹಕ್ಕಿಯಿಂದ ಪ್ರೇರಣೆ ಪಡೆದಿದೆ. (ವೈಜ್ಞಾನಿಕ ಹೆಸರು: ಏಪ್ಯೋರ್ನಿಸ್ ಮ್ಯಾಕ್ಸಿಮಸ್). ಈ ಭೂಮಿ ಕಂಡ ದೈತ್ಯ ಹಕ್ಕಿ ಅದು. ಮದಗಾಸ್ಕರದ ದ್ವೀಪಗಳಲ್ಲಿ ಜೀವಿಸಿದ್ದ ಈ ಹಕ್ಕಿಯ ಸಂತತಿಯು ಜನವಸತಿ ಹೆಚ್ಚಾಗಿ, ಅರಣ್ಯಗಳು ನಾಶವಾದಂತೆ ಸುಮಾರು ಕ್ರಿ. ಶ. 1700 ರಲ್ಲಿ ನಾಶವಾಯಿತು.

##
* License: [CC-BY]
* Text: Arefa Tehsin
* Illustration: Sonal Goyal, Sumit Sakhuja
* Translation: Bhavya
* Language: kn

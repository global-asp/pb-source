# શરમાળ રીંગો

##
એક વાર કાઝીરંગા નામના નેશનલ પાર્કમાં ઘાસના મેદાનમાં એક રીંગો નામનું ગેંડાનું બચ્ચું રહેતું હતું. એ એટલું જ શક્તિશાળી હતું જેટલું એક સામાન્ય ગેંડાનું બચ્ચું હોય. તે તેના માતા-પિતા સાથે રહેતું હતું. તેની કથ્થઈ-ભૂખરી લીસ્સી વાળરહિત ચામડી એકદમ ગઠ્ઠેદાર હતી. રીંગોને તેના આછાવાળવાળા એક શીંગડા પર ભારે અભિમાન હતું. તે ખૂબ શરમાળ હતું, એને વનમાંથી વહેતી બ્રહ્મપુત્ર નદી કિનારાના ભીના કાદવમાં આળોટવું ખૂબ ગમતું.

##
એક ધોમધખતી બપોરે રીંગો નદી કિનારે પાણી પીવા આવ્યો. આ જગ્યાએ વનના મોટા ભાગના જનાવરો પાણી પીવા આવતા. તેણે કિનારા પર આ ટોળું જોયું. ત્યાં ગજરાજ હાથી, નટખટ વાંદરો, હેમુ હરણ, કાળિયો કાગડો, નીલુ ભેંસ, કાળી ડોકવાળી બગલી હરિણી તથા ભાનુ અને હરિ નામના બે દેડકા હતા.

##
ગજરાજ હાથીએ સૌથી પહેલા રીંગોને જોયો. અને 'હેલો' કર્યું. ફુલાઈને પોતાનો પરિચય આપ્યો. "હું ગજરાજ હાથી અને આ બધા મારા મિત્રો છે." રીંગોએ શરમાઇને બધાની સામે જોયું. નટખટ વાંદરાએ પૂછયું "એય, તારૂં નામ શું છે?" રીંગોએ ચારેબાજુ જોયું, અને એક ડગલું પાછળ ખસ્યો.

"હું રીં... ગેન્ડ... ગેં..." અને ત્યાં જ તેના નાક પર માખી બેઠી ને રીંગોએ છીંક ખાધી.

##
નટખટ જોરથી હસવા લાગ્યો અને તે એ ઝાડની ડાળી પર કુદયો જે પાણી પર ફેલાયેલી હતી. "હી... હીં.... હી.... રીં... ગેન્ડ.... ગેન્ડ" તે બધાએ વિચાર્યું કે તેનું નામ ફક્ત રીંગેંડ છે. હેમુ હરણે રીંગોની સામે જોયું. પોતાનું નાક મચકોડ્યું અને પાણી પીવા માટે માથું નીચે કર્યું. ભાનુ અને હરિ ઊંડા પાણીમાં ડુબકી મારી અને થોડી-થોડી વારે ઊપરથી નીચે કુદાકુદ કરવા લાગ્યા. હરિણીએ તો રીંગોની તરફ જોયું પણ નહિં. કાળિયો કાગડો તો રાડો પાડીને કહેવા લાગ્યો "ઓ....હો તો તમે રીંગેંડ છો... કેવું વિચિત્ર નામ છે!"

##
રીંગો ગેંડાએ તે બધાની સામે જોયું. પછી એક છીંકોટો કર્યો. ત્યાં વળી પાછો નટખટ વાંદરો મસ્તી કરતો બોલ્યો, "રીંગેંડ ઊ... હી...હી..." રીંગો ગેંડો થોડો પાછળ હટ્યો. અને હવે તે ઉત્તેજીત થઇ ગયો. તેણે માથું નમાવીને છીંકોટો કર્યો, અને આગળ ધસ્યો. તેના નાના મજબૂત પગ એવા ઝડપથી દોડયા કે તે રોકાયા જ નહિ. તે ખૂબ ગુસ્સામાં હતો. તે આટલો મૂરખ અને શરમાળ કેવી રીતે હોઇ શકે જે પોતાનું નામ પણ બરાબર બોલી ન શક્યો! તે કિનારા પાસેના ઊંચા ઊંચા ઘાસમાંથી સતત દોડતો જ રહ્યો. તે કોમળ ઘાસને ચરી રહેલ હરણોના ટોળાની પાસેથી પસાર થયો. ખેતરનો ઉંદર, જંગલી સસલાં અને ગરૂડ... એ બધાની નજીકથી પસાર થયો.

##
અચાનક... એને ભાન થયું કે એ તો મુખ્ય હાઇવે પર છે જે નેશનલ પાર્કની પાસેથી જ નીકળતો હતો.

તે હાઈવેની બિલકુલ વચ્ચોવચ ઉભો હતો. "હું આટલો શરમાળ કેવી રીતે હોઇ શકું કે પોતાનું નામ ન કહી શકું! મારે સખત અભ્યાસ કરવો જોઇએ!" તેણે છીંકોટો માર્યો, ડરક્યો અને શરૂ કર્યું "રીં... ગેંડ..." રીંગો ગેંડો ફરીથી અટક્યો. એ પોતે જ બબડયો. "આ નહિ ચાલે, રીં... ગેંડ... રીંગો..." અચાનક પાછળથી હોર્ન વાગ્યું. બસો મોટરો અને ટ્રકો ઉભા રહી ગયા. આ ગેંડો હાઇવેની વચ્ચોવચ્ચ ઉભો રહીને શું કરે છે? ટીં.... ટીંટ.... ટીંટ.... રીંગો ડરી ગયો. તે પાછો વળીને ફરીથી ઢોળાવ પરના ખુલ્લા મેદાન તરફ ખૂબ જોરથી ભાગ્યો. તે એટલું ભાગ્યો કે તેના પગ એટલી ઝડપથી દોડી શકે.

##
એ દોડ્યો અને દોડતો જ રહ્યો. જ્યાં સુધી તે ઊંચા ઘાસ, પાસે ન પહોંચી ગયો. અને સતત બોલતો રહ્યો, "રીંગો... ગેંડો... રીંગો ગેંડો... રીંગો ગેંડો." પેલુ ગરૂડ આકાશમાં ઉડતું ઉડતું ઘણુ દૂર પહોંચી ગયું હતું, તેણે પોતાની તીક્ષ્ણ તેજસ્વી આંખોથી રીંગોને પોતાના નામનો જોરથી અને સફાઇથી અભ્યાસ કરતો જોયો. ખેતરના ઉંદરે અને સસલાંએ પણ જોયો. પણ તેઓએ તેની મજાક ન ઉડાવી.

"રીંગો... ગેંડો, રીંગો ગેંડો... હા.... હા... હું રીંગો ગેંડો છું."

##
અંતમાં રીંગોની શરમ છૂટી ગઈ. તેણે ખેતરના ઉંદર સામે જોયું અને બોલ્યો "હું રીંગો ગેંડો છું." તે પાછો એ જ જગ્યાએ ગયો, જ્યાં બધા જનાવરો બ્રહ્મપુત્રાનું ઠંડું પાણી પીવા આવતા હતા. ત્યાં તો તરત જ ગજરાજ આવ્યો અને પાછળ નીલુ, હેમુ, નટખટ, કાળિયો અને હરિણી પણ આવ્યા. ભાનુ અને હરિ પહેલેથી જ ત્યાં હતા. ખેતરનો ઊંદર, જંગલી સસલું અને ગરૂડ પણ જોડાયા. રીંગોએ તેમની તરફ જોયું. ધીમે ધીરે પુરા આત્મવિશ્વાસથી તેણે ચોખ્ખા શબ્દોમાં અને મોટેથી કહ્યું, "હું છું રીંગો ગેંડો રીંગો ગેંડો..." એ કલ્પના નહોતી કરી શકતો કે એ પોતાનું નામ આટલા ચોખ્ખા શબ્દોમાં બોલી શક્યો.

##
ગજરાજે કહ્યું "હેલ્લો રીંગો ગેંડા." ગરૂડે કહ્યું... રીંગોએ તેનું નામ કહેવા માટે સખત મહેનત કરી છે. આપણે બીજાની મજાક ન ઉડાવવી જોઇએ. ગજરાજે નટખટ તરફ જોયું "કોઇ મજાક નહિ." નટખટ બોલ્યો, "રીંગો ગેંડા, ચાલ આપણે એકબીજાના દોસ્ત બનીએ. આ નેશનલ પાર્ક બધા જ જનાવરો માટે છે" ગજરાજે મોટેથી જાહેરાત કરી. "આપણે સૌએ પ્રેમ અને શાંતિથી રહેવું જોઇએ અને કોઇએ બીજાની મશ્કરી ન કરવી જોઇએ." બીજા બધા જ જનાવરો એ પણ કહ્યું, "હેલ્લો રીંગો ગેંડા"

##
રીંગો ખૂબ ખુશ હતો તે પોતાનું નામ બોલતાં શીખી ગયો હતો. અને તે બિલ્કુલ શરમાતો નહોતો. અને ઘણા જ નવા દોસ્ત બનાવી લીધા હતા.

##
* License: [CC-BY]
* Text: Vijaylakshmi Nagaraj
* Illustration: Sanjay Sarkar
* Translation: Ragini Chhaya
* Language: gu

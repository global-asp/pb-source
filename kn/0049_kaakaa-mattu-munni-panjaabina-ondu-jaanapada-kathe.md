# ಕಾಕಾ ಮತ್ತು ಮುನ್ನಿ

##
ಪಂಜಾಬಿನ ಗೋಧಿಯ ಹೊಲಗಳಲ್ಲಿರುವ ಗುಲ್ ಮೊಹರ್ ಮರದಲ್ಲಿ, ಮುನ್ನಿ ಗುಬ್ಬಿ ತನ್ನ ಗೂಡಿನ ಪಕ್ಕದಲ್ಲಿ ಕುಳಿತಿದ್ದಳು. ಗೂಡಿನಲ್ಲಿದ್ದ ತನ್ನ ಮೂರು ಮೊಟ್ಟೆಗಳು ಒಡೆದು ಮರಿಗಳು ಹೊರಬರುವುದನ್ನು ಕಾಯುತ್ತಿದ್ದಳು.

ತನ್ನ ಸುತ್ತಮುತ್ತ ಇರುವ ಉಜ್ವಲ ಕೆಂಪು ಬಣ್ಣದ ಹೂವುಗಳನ್ನು ಸಂತೋಷದಿಂದ ನೋಡುತ್ತಿರುವಾಗ, ಮೇಲಿನ ಕೊಂಬೆಯ ಮೇಲೆ ಕಪ್ಪು ಹಾಸು ಕಂಡಂತಾಗಿ ಬೆಚ್ಚಿಬಿದ್ದು ಚಿಲಿಪಿಲಿಗುಟ್ಟಿದಳು. ಅದು ಕಾಕಾ, ಹಳ್ಳಿಯ ಪುಂಡ ಕಾಗೆ, “ಮುನ್ನಿ, ಪಕ್ಕಕ್ಕೆ ಸರಿ! ನಾನು ನಿನ್ನ ಮೊಟ್ಟೆಗಳನ್ನು ತಿನ್ನಲು ಬಂದಿದ್ದೇನೆ,” ಎಂದು ಕೂಗಿತು.

##
ಮುನ್ನಿ ಬಹಳ ಜಾಣ ಗುಬ್ಬಿ. ಆಕೆ ತಕ್ಷಣ ಚಿಲಿಪಿಲಿಗುಟ್ಟಿದಳು, “ಕಾಕಾ, ನಿನಗೆ ಯಾರು ಬೇಡವೆನ್ನುತ್ತಾರೆ? ಆದರೆ, ನನ್ನ ಒಂದು ಬೇಡಿಕೆಯಿದೆ. ನನ್ನ ಮೊಟ್ಟೆಗಳನ್ನು ತಿನ್ನುವ ಮೊದಲು, ಆ ನಿನ್ನ ಕೊಕ್ಕನ್ನು ತೊಳೆದುಕೊಂಡು ಬರುವೆಯಾ? ಅದು ಬಹಳ ಕೊಳೆಯಾಗಿದೆ!”

##
ಕಾಕಾನಿಗೆ ಚೆಂದವಾಗಿ ಕಾಣದೆ ಇರುವುದು ಹಿಡಿಸಲಿಲ್ಲ. ಬೇಗನೆ ಹಾರಿ, ಹರಿಯುತ್ತಿರುವ ತೊರೆಯಲ್ಲಿ ಇನ್ನೇನು ತನ್ನ ಕೊಕ್ಕನ್ನು ತೊಳೆಯಬೇಕು ಎನ್ನುವಷ್ಟರಲ್ಲಿ, ತೊರೆ ಕೂಗಿತು, “ಕಾಕಾ ನಿಲ್ಲು! ನೀನು ಕೊಕ್ಕನ್ನು ನನ್ನಲ್ಲಿ ಅದ್ದಿದರೆ, ನನ್ನ ನೀರೆಲ್ಲಾ ಕೊಳಕಾಗಿಬಿಡುತ್ತದೆ. ಹೋಗಿ ಒಂದು ಬೋಗುಣಿ ತಾ. ಅದರಲ್ಲಿ ನೀರು ತುಂಬಿ, ಕೊಕ್ಕನ್ನು ಅದರಲ್ಲಿ ತೊಳೆದುಕೊ.”

##
ಇದನ್ನು ಕೇಳಿ ಕಾಕಾ, ಹಳ್ಳಿಯಲ್ಲಿರುವ ಕುಂಬಾರನ ಹತ್ತಿರ ಹೋಗಿ ಹೀಗೆ ಹೇಳಿತು.

“ಓ, ಕುಂಬಾರಣ್ಣ, ಕುಂಬಾರಣ್ಣ ಇಲ್ಲಿ ನೋಡು ನಾನು ಕಾಕಾ. ಬೋಗುಣಿಯೊಂದ ಮಾಡಿ ತಾ ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಮತ್ತು ಮೊಟ್ಟೆ ತಿನ್ನಲು, ಆಗ ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ ನಾನೇ ಅತ್ಯಂತ ಸುಂದರ ಕಾಗೆ.” 

“ನಾನು ಸಂತೋಷವಾಗಿ ಬೋಗುಣಿಯನ್ನು ಮಾಡಿ ಕೊಡುವೆ. ಆದರೆ, ಅದನ್ನು ಮಾಡಲು ನನಗೆ ಮಣ್ಣು ಬೇಕು,” ಎಂದು ಕುಂಬಾರ ಹೇಳಿದನು.

##
ಅದಕ್ಕೆ ಕಾಕಾ ಹತ್ತಿರದ ಹೊಲಕ್ಕೆ ಹೋಗಿ, ಹೀಗೆ ಹೇಳಿತು,

“ಓ ಮುದ್ದು ಹೊಲವೆ, ಇಲ್ಲಿ ನೋಡು, ನಾನು ಕಾಕಾ. ನನಗೆ ಬೇಕು ಸ್ವಲ್ಪ ಮಣ್ಣು ಅದನ್ನು ತೆಗೆದುಕೊಂಡು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ, ನಾನೇ ಅತ್ಯಂತ ಸುಂದರ ಕಾಗೆ.”

ಅದಕ್ಕೆ ಹೊ, “ಮುಂಗಾರು ಮಳೆಯಿನ್ನೂ ಶುರುವಾಗದೆ, ನಾನು ಒಣಗಿ ಗಟ್ಟಿಯಾಗಿದ್ದೇನೆ. ಅಗೆಯಲು ಏನಾದರೂ ಹರಿತವಾದದ್ದನ್ನು ತಾ,” ಎಂದು ಉತ್ತರಿಸಿತು.

##
ಕಾಕಾ ಹತ್ತಿರದ ಕಾಡಿಗೆ ಹಾರಿತು. ಅಲ್ಲಿ ಚೂಪಾದ ಕೊಂಬುಗಳಿರುವ ಜಿಂಕೆಯನ್ನು ನೋಡಿ ಹೀಗೆ ಹೇಳಿತು.
“ಗೆಳತಿ ಜಿಂಕೆ ಇಲ್ಲಿ ನೋಡು, ನಾನು ಕಾಕಾ. ಅನುಮತಿ ನೀಡು ನಿನ್ನ ಕೊಂಬು ತೆಗೆದುಕೊಳ್ಳಲು ಅದರಿಂದ ಮಣ್ಣು ಅಗೆದುಕೊಂಡು ಅದನ್ನು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ ನಾನೇ ಅತ್ಯಂತ ಸುಂದರ ಕಾಗೆ.”
“ಓ ಬಹಳ ಬುದ್ಧಿವಂತ ಕಾಗೆ, ನಾನು ಬದುಕಿರುವಾಗಲೇ ನನ್ನ ಕೊಂಬು ತೆಗೆದುಕೊಳ್ಳಲು ಹೇಗೆ ಸಾಧ್ಯ?” ವಿಪರೀತವಾಗಿ ಹಸಿದಿದ್ದ ಕಾಕಾ, ಅತ್ತಿತ್ತ ಗಡಿಬಿಡಿಯಿಂದ ಹಾರಾಡುತ್ತಿದ್ದಾಗ……

##
…. ಒಂದು ಜೊತೆ ನಾಯಿಗಳನ್ನು ಕಂಡಿತು.

“ಓ ನಾಯಿಗಳೇ, ಇಲ್ಲಿ ನೋಡಿ, ನಾನು ಕಾಕಾ. ಬಂದಿರುವೆ ನಿಮ್ಮ ನೆರವು ಕೋರಲು ಜಿಂಕೆಯನ್ನು ಕೊಲ್ಲಲು ಅದರ ಕೊಂಬು ತೆಗೆದುಕೊಂಡು ಮಣ್ಣನ್ನು ಅಗೆದುಕೊಂಡು ಅದನ್ನು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ ನಾನೇ ಅತ್ಯಂತ ಸುಂದರ ಕಾಗೆ.”

“ಈ ಬಿಸಿಲಿನಲ್ಲಿ ಅಷ್ಟೊಂದು ಕೆಲಸ,” ನಾಯಿಗಳು ಗೊಣಗಿದವು. “ಜಿಂಕೆಯನ್ನು ಕೊಲ್ಲಬೇಕೆಂದರೆ, ನಾವು ಬಲಿಷ್ಠರಾಗಬೇಕು. ಹೋಗು ನಮಗೆ ಕುಡಿಯಲು ಸ್ವಲ್ಪ ಹಾಲನ್ನು ತಾ.”

##
ಕಾಕಾ ಹಳ್ಳಿಯ ಕಡೆ ಹಾರಿ, ಅಲ್ಲಿ ಹುಲ್ಲು ಮೇಯುತ್ತಿರುವ ಎಮ್ಮೆಯನ್ನು ಕಂಡಿತು.

“ಓ ಮುದ್ದು ಎಮ್ಮೆಯೇ, ಇಲ್ಲಿ ನೋಡು, ನಾನು ಕಾಕಾ. ನಿನ್ನ ಹಾಲು ತೆಗೆದುಕೊಳ್ಳಲೆ? ಅದನ್ನು ನಾಯಿಗಳಿಗೆ ಉಣಿಸುವೆ ಅವುಗಳ ನೆರವು ಪಡೆದು ಜಿಂಕೆಯನ್ನು ಕೊಲ್ಲುವೆ ಅದರ ಕೊಂಬು ತೆಗೆದುಕೊಂಡು ಮಣ್ಣನ್ನು ಅಗೆದುಕೊಂಡು ಅದನ್ನು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿ, ಎಲ್ಲರೂ ತಿಳಿಯಿರಿ ನಾನೇ ಅತ್ಯಂತ ಸುಂದರ ಕಾಗೆ.”

“ಈ ಒಣಹುಲ್ಲಿನ ಬದಲು ನನಗೆ ರಸಭರಿತವಾದ ಹಸಿಹುಲ್ಲು ಸಿಕ್ಕರೆ, ಖಂಡಿತವಾಗಿ ನಾನು ನಿನಗೆ ಹಾಲು ಕೊಡುವೆ,” ಎಂದು ಎಮ್ಮೆ ಉತ್ತರಿಸಿತು.

##
ಇದನ್ನು ಕೇಳಿ ಕಾಕಾ, ಹತ್ತಿರವಿರುವ ಒಂದೇ ಒಂದು ಹುಲ್ಲುಗಾವಲಿಗೆ ಹಾರಿ ಅದಕ್ಕೆ ಹೀಗೆ ಹೇಳಿತು,

“ಓ ಹಸಿಹುಲ್ಲೆ, ಇಲ್ಲಿ ನೋಡು, ನಾನು ಕಾಕಾ. ದಯಮಾಡಿ ಬಾ ಜೊತೆಗೆ ಹಸಿದ ಎಮ್ಮೆಯ ಕಡೆಗೆ ಬೇಕು ಆಕೆಯ ನೆರವು ತಣಿಸಲು ನಾಯಿಯ ಹಸಿವು, ಅವುಗಳ ನೆರವು ಪಡೆದು ಜಿಂಕೆಯನ್ನು ಕೊಲ್ಲುವೆ ಅದರ ಕೊಂಬು ತೆಗೆದುಕೊಂಡು ಮಣ್ಣನ್ನು ಅಗೆದುಕೊಂಡು ಅದನ್ನು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ, ನಾನೇ ಅತ್ಯಂತ ಸುಂದರ ಕಾಗೆ.”

##
“ನನ್ನನ್ನು ನೀನು ಹೇಗೆ ಕತ್ತರಿಸುವೆ?” ಪಿಸುಗುಟ್ಟಿತು ಹುಲ್ಲು. “ಹೋಗು, ಕಮ್ಮಾರನ ಹತ್ತಿರ ಇರುವ ಕುಡುಗೋಲು ತಾ, ಆಮೇಲೆ ನಾನು ನಿನ್ನ ಜೊತೆ ಬರಲು ಸಾಧ್ಯ.”

##
ಈಗ, ಬಹಳವೇ ಹಸಿದಿದ್ದ ಕಾಕಾ, ಕಮ್ಮಾರನ ಹತ್ತಿರ ಹೋಗಿ ಹೇಳಿತು,

“ಓ ಕಮ್ಮಾರಣ್ಣ, ಇಲ್ಲಿ ನೋಡು, ನಾನು ಕಾಕಾ. ಕೊಡು ಒಂದು ಕುಡುಗೋಲು ಕತ್ತರಿಸಲು ಹುಲ್ಲು, ಅದನ್ನು ತೆಗೆದುಕೊಂಡು ಹೋಗಲು ಹಸಿದ ಎಮ್ಮೆಯ ಕಡೆಗೆ ಬೇಕು ಆಕೆಯ ನೆರವು ತಣಿಸಲು ನಾಯಿಯ ಹಸಿವು ಅವುಗಳ ನೆರವು ಪಡೆದು ಜಿಂಕೆಯನ್ನು ಕೊಲ್ಲುವೆ ಅದರ ಕೊಂಬು ತೆಗೆದುಕೊಂಡು ಮಣ್ಣನ್ನು ಅಗೆದುಕೊಂಡು ಅದನ್ನು ಕುಂಬಾರಣ್ಣನಿಗೆ ನೀಡುವೆ ಬೋಗುಣಿಯೊಂದ ಮಾಡಲು ನನಗೆ ನೀರು ತುಂಬಲು ಕೊಳಕು ಕೊಕ್ಕು ತೊಳೆಯಲು ಆಗ ಮೊಟ್ಟೆ ತಿನ್ನುವೆ ಮತ್ತು ಕೂಗಿ ಹೇಳುವೆ, ಎಲ್ಲರೂ ಕೇಳಿರಿ, ಎಲ್ಲರೂ ತಿಳಿಯಿರಿ, ನಾನೇ ಅತ್ಯಂತ ಸುಂದರ ಕಾಗೆ.”

##
ಎಲ್ಲರ ಹಾಗೆ ಕಮ್ಮಾರನೂ ಮುನ್ನಿಯ ಮೊಟ್ಟೆಗಳನ್ನು ರಕ್ಷಿಸಬೇಕಾಗಿತ್ತು. ಮೇಲೆ ನೋಡಿ ಹೇಳಿದ, “ಕಾಕಾ, ಹಿಂದೆ ಹೋಗಿ, ಕುಲುಮೆಯ ಬಾಗಿಲನ್ನು ತೆರೆದು ಈ ಕಬ್ಬಿಣದ ತುಂಡನ್ನು ಅದರೊಳಗೆ ಹಾಕು.”

##
ಕಾಕಾ ಉದ್ವೇಗ ಮತ್ತು ಅವಸರದಿಂದ, ತಕ್ಷಣ ಕುಲುಮೆಯ ಬಾಗಿಲನ್ನು ತೆರೆದ. ಹಾಗೆ ಮಾಡಿದ ಕೂಡಲೆ, ಇದ್ದಕ್ಕಿದ್ದ ಹಾಗೆ ನುಗ್ಗಿದ ಗಾಳಿಗೆ ಕೆಂಡದ ಮೇಲೆ ಮಗುಚಿ ಬಿದ್ದ. ಅವನ ಪುಕ್ಕ ಸುಟ್ಟಿತು.

“ಓ ನನ್ನ ಪುಕ್ಕ ಸುಟ್ಟಿದೆ, ಓ ನನ್ನ ಪುಕ್ಕ ಸುಟ್ಟಿದೆ!”

##
ಜಂಭದ ಕಾಕಾನಿಗೆ ತನ್ನ ಸುಟ್ಟ ಪುಕ್ಕದೊಂದಿಗೆ ಅಲ್ಲಿ ಇರುವುದು ಹಿಡಿಸಲಿಲ್ಲ. ಅವನು ಅಲ್ಲಿಂದ ಮತ್ತೆಂದೂ ಯಾರ ಕಣ್ಣಿಗೂ ಕಾಣದ ಹಾಗೆ ದೂರ ಹಾರಿ ಹೋದ.

##
ಕೊಲಾಜ್’ ಎಂದರೇನು?

ಈ ಪುಸ್ತಕದಲ್ಲಿ ನೀವು ನೋಡಿದ ಪ್ರತಿ ಚಿತ್ರವೂ ಒಂದು ಕೊಲಾಜ್. ಯಾವುದೇ ವಸ್ತುವಿನ ಸಣ್ಣ ತುಣುಕುಗಳನ್ನು ಒಟ್ಟುಗೂಡಿಸಿ ಒಂದು ಪೂರ್ಣ ಚಿತ್ರವನ್ನು ಮಾಡುವ ವಿಧಾನಕ್ಕೆ ‘ಕೊಲಾಜ್’ ಎನ್ನುತ್ತಾರೆ. ಅದನ್ನು ಕೈಯಿಂದ ಮಾಡಿದ ಅಥವಾ ಮುದ್ರಿತ ಕಾಗದವನ್ನು ಬಳಸಿ ಮಾಡಬಹುದು. ಪತ್ರಿಕೆಗಳು, ಹಳೆಯ ಗ್ರೀಟಿಂಗ್ ಕಾರ್ಡ್ ಗಳು, ಛಾಯಾಚಿತ್ರಗಳು, ಬಟ್ಟೆಯ ತುಣುಕುಗಳು, ಒಣಗಿದ ಹೂವುಗಳು ಮತ್ತು ಎಲೆಗಳು ಅಥವಾ ನಿಮ್ಮ ಸುತ್ತಮುತ್ತಲಿರುವ ಯಾವುದೇ ವಸ್ತುವನ್ನು ಉಪಯೋಗಿಸಬಹುದು! 

ಕೊಲಾಜ್ ಪದ ಫ್ರೆಂಚ್ ಭಾಷೆಯ ಪದ ‘ಕೊಲ್’ದಿಂದ ಉದ್ಭವಿಸಿದೆ. ಅದರ ಅರ್ಥ ‘ಅಂಟು’. ಕೊಲಾಜ್ ಮಾಡಲು ನಿಮಗೆ ವಿವಿಧ ರೀತಿಯ ವಸ್ತುಗಳು ಅವನ್ನು ಚೂರುಚೂರಾಗಿ ಮಾಡಲು ಕತ್ತರಿ ಮತ್ತು ಅವನ್ನೆಲ್ಲ ಅಂಟಿಸಲು ಬಹಳಷ್ಟು ಅಂಟು ಬೇಕಾಗುತ್ತದೆ.  

ಈ ಪುಟದಲ್ಲಿ ನಾಲ್ಕು ಅಂಶಗಳಾದ ಗಾಳಿ, ನೀರು, ಭೂಮಿ ಮತ್ತು ಸುಡುತ್ತಿರುವ ಸೂರ್ಯನನ್ನು ನೋರಿಸಲಾಗಿದೆ. ಈಗ ನೀವು ಮುಂದುವರೆದು ನಿಮ್ಮದೇ ಆದ ಕೊಲಾಜ್ ನ್ನು ಸಿದ್ಧಪಡಿಸಿ.

##
* License: [CC-BY]
* Text: Natasha Sharma
* Illustration: Natasha Sharma
* Translation: Aparna Prasanna
* Language: kn

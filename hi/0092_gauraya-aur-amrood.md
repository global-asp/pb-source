# गौरैया और अमरूद

##
एक गौरैया थी। एक दिन वह बाज़ार गई। 

वहाँ से वह एक अमरूद लाई। 

रास्ते में वह अमरूद एक कँटीली झाड़ी में गिर गया । 

##
वहीं काम पर लगे लड़के से गौरैया ने अमरूद निकाल कर देने को कहा। 

“जा! नहीं देता,” उसने कहा। 

##
गौरैया पास में काम करने वाले किसान के पास गई। जिस लड़के ने अमरूद निकालने से इन्कार किया था, उसे पीटने के लिए कहा। किसान बोला, “नहीं होगा!” 

##
वहीं घास चरती हुई गाय के पास जाकर गौरैया  बोली, “मेरा अमरूद कँटीली झाड़ी में गिरा है। निकाल कर देने के लिए उस लड़के से कहा तो उसने मना कर दिया । उस लड़के को पीटने के लिए किसान से कहा तो उसने भी मना कर दिया । अब तुम उस किसान के खेत को चर लो।” 

“नहीं होगा,” कहते हुए गाय ने मुँह फेर लिया । 

##
फिर गौरैया मछुआरे के पास जाकर बोली, “गाय को एक डंडा मारो।” लेकिन मछुआरा नहीं माना। 

##
गौरैया चूहे के पास जाकर बोली, “मैं बाज़ार से एक अमरूद लाई। वह कँटीली झाड़ी में गिर गया । उस लड़के ने निकाल कर नहीं दिया । किसान, गाय , मछुआरे किसी ने मेरी बात नहीं मानी। तुम इस मछुआरे के जाल के टुकड़े कर दो।” चूहे ने कहा, “ना बाबा ना! जाल के टुकड़े नहीं करूँगा।” 

##
फिर गौरैया ने बिल्ली के पास जाकर चूहे की शिकायत करी और कहा कि वह उसे पकड़ ले। बिल्ली ने भी कहा, “जा, नहीं होगा।” 

##
गौरैया बड़ी हैरान और परेशान कि किसी ने भी उसका कहना नहीं माना!

बड़ी दुखी हुई कि किसी ने भी उसकी मदद नहीं की। तब उसे अपनी दोस्त चींटी की याद आई। 

##
चींटी कुछ दूर रहती थी पर और कोई उपाय न होने की वजह से गौरैया उसके पास गई।

उसने उससे पूछा कि क्या वह उस बिल्ली को काटेगी। चींटी तुरंत मान गई। 

##
चींटी ने आकर बिल्ली को काटा।  बिल्ली ने चूहे को पकड़ लिया । 

चूहे ने दौड़कर मछुआरे के जाल को काट डाला।  मछुआरे ने गाय को पीटा। 

गाय किसान के खेत को चर गई। 

##
किसान ने उस लड़के की पिटाई की। 

लड़के ने कँटीली झाड़ी में से अमरूद निकाल कर गौरैया को दे दिया । 

अब तो गौरैया बहुत खुश! 

उसने अपनी दोस्त चींटी को धन्यवाद कहा। 

##
झटपट अमरूद खाने के इरादे से एक जगह जाकर बैठ गई। अमरूद पर एक चोंच ही मारी थी कि उसे सिर पर भारी चोट महसूस हुई। आँखों के आगे अँधेरा छा गया और वह गिर पड़ी। यह कैसे हुआ? जब उसने अमरूद खाना शुरू कि या था उसी समय एक कौआ एक लकड़ी के टुकड़े करे चोंच में दबाकर उड़ रहा था। वह लकड़ी का टुकड़ा उसकी चोंच से निकलकर गौरैया की खोपड़ी पर गिर पड़ा। बस,   यहीं  पर कहानी खतम! 

##
* License: [CC-BY]
* Text: Venkatramana Gowda
* Illustration: Padmanabh
* Translation: K. Vijaya
* Language: hi

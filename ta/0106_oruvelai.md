# ஒருவேளை…

##
என் பேர் ஷ்யாம், எனக்குப் பத்து வயசு! 

நான் கொஞ்சம் ஒல்லிதான், ஆனா தைரியம் பெரிசு! 

ஸ்கூலுக்குப் போறதுன்னாலே எனக்குப் பிடிக்காது, 

ச்சே, தூக்கத்தை விட்டுட்டு அங்கே போகணுமா? நடக்காது! 

##
பல் தேய்க்கப் போறேன், ஆனா கண் ரெண்டும் சொக்குது, 

அம்மா அவசரமா தோசை சுடற சத்தம் கேக்குது! 

மெதுவா, நான் கற்பனையில மூழ்கறேன், 

விதவிதமாக் கனவு கண்டு மகிழறேன்! 

##
ஒருவேளை, என் கழுத்து பத்து மடங்கு நீளமா இருந்தா எப்படியிருக்கும்? 

இங்கே படுக்கையில பாதி உடம்பு, அங்கே வகுப்புல பாதி உடம்புன்னு அது ரொம்ப ஜாலியாயிருக்கும்! 

##
ஒருவேளை, என் கால் ரெண்டு மரம்போல உயரமாகிட்டா? 

என் பள்ளிக் கட்டடம்கூட என்னைவிடக் குட்டையாகிட்டா? 

##
ஒருவேளை, என் கைகள் ரொம்பப் பலமாகிட்டா என்ன ஆவேன்? 

அம்மாவை அப்படியே தூக்கிட்டுப் போவேன்! 

##
ஒருவேளை, என் பற்களால எதையும் கடிக்க முடிஞ்சா நல்லாயிருக்குமே! 

நான் பார்க்கறதையெல்லாம் தின்னு தீர்க்கலாமே! 

##
ஒருவேளை, என் வயிறு பெரிய பந்தாக மாறினா என்ன ஆகும்? 

நண்பர்களெல்லாம் என்மேலே குதிச்சி விளையாடமுடியும்! 

##
ஒருவேளை, எனக்குப் பெரிய காது முளைக்குமா? 

பக்கத்துல, தூரத்துல எல்லாரும் பேசறதெல்லாம் எனக்குக் கேட்குமா? 

##
ஒருவேளை…. நான் யோசிக்கும்போதே அம்மா கத்தறாங்க, 

‘ஷ்யாம், இன்னும் ரெடியாகலையா? என்ன பண்றே?’ன்னு கூப்பிடறாங்க. 

##
நான் இன்னும் கையில பிரஷ்ஷோட நிக்கறேன், 

என்னோட ரகசிய நிலத்தை நினைச்சு மனசுக்குள்ளே சிரிக்கறேன்! 

##
* License: [CC-BY]
* Text: Hari Kumar Nair
* Illustration: Hari Kumar Nair
* Translation: N. Chokkan
* Language: ta

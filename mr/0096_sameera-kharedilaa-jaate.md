# समीरा खरेदीला जाते

##
समीराचा वाढदिवस म्हणून आई शिरा करायला लागलीच होती, तेव्हा तिच्या लक्षात आलं की शिरा करायला रवाच नाही.

"समीरा, बाळ तू जरा धावत जाऊन त्या दुकानातून आपल्यासाठी रवा आणशील का?" रस्त्याच्या त्या टोकाला असलेल्या दुकानाकडे बोट दाखवित आईने विचारले आणि तिला पैसे दिले.

##
"हे घे, बारा रूपये. दुकानदाराला अर्धा किलो रवा द्यायला सांग. मूचकला तुझ्याबरोबर घेऊन जा. आणि हो, रस्त्यात अनोळखी लोकांबरोबर बोलू नकोस. जाताना झाडांवर उड्या मारीत, लोंबकळतही जाऊ नकोस." तिचे हे सांगून होईपर्मंत समीरा मूचकला घेऊन रवा आणायला निघालीसुद्धा!

फेब्रुवारी महिन्यातला तो प्रसन्न दिवस होता. समीरा उड्या मारीत गुणगुणायला लागली. तारा... ला... ला... तिच्याबरोबर मूचकही उड्या मारीत भू.. भू.. भू.. भू... ओरडत होता. 

##
ते रस्त्याच्या बाजूला पोहोचताच समीराला एक फुलपाखरू दिसले.

"अहा! किती छान! चल त्याला पकडूया," ती म्हणाली आणि दोघेही फुलपाखराच्या मागे धावले.

##
ते फुलपाखरू उडून, सदाफुलीच्या फुलावर बसले आणि समीरा तिथे पोहोचते आहे, तोच तिथून उडाले. "आई गं!" समीरा वाईट वाटून म्हणाली. आणि तिला आठवले फुलपाखरांना असं पकडू नये. त्यांना मोकळेपणाने उडता यायला हवं.

##
एक तपकिरी रंगाचं राखाडी पट्टेवालं मांजर त्यांच्या समोरून गेलं.

भो.. भो.. भो.. करीत मूचकने त्याचा पाठलाग करायला सुरुवात केली.

मूचक मागोमाग धापा टाकीत समीराही...

तपकिरी रंगाच्या राखाडी पट्टेवाल्या मांजराने पटकन भिंतीवर उडी मारली अन् ते अदृश्य झालं.

मूचक आणि समीरा हे बघून थांबले आणि एकमेकांकडे पाहून हसू लागले.

##
नंतर समीराला एक तगरीचे झुडुप दिसले. 'ही फुलं अगदी आकाशातल्या चांदण्यांसारखी दिसतात की नाही? आईला ही फुलं दिली तर तिला किती आनंद होईल,' असा विचार करून तिने खूपशी तगरीची फुलं तोडली.

##
मूचकने ती हुंगली आणि तो वळला. त्याला याच्याहीपेक्षा मस्त काहीतरी मिळाले होते! "अरे, तू कुठे जातो आहेस?"समीराने विचारले, पण तो भोऽऽ भोवऽऽ भोऽऽ भोवऽऽ करत पळत सुटला.

त्याला एक हाडाचा तुकडा मिळाला होता. तो तुकडा समीरापुढे ठेवत जणू त्याने विचारले 'हे किती छान आहे ना समीरा?'

##
दोघेही पोपट आणि बुलबुल यांच्या चिवचिवाटाने गजबलेल्या एका काटेसावरीच्या झाडाजवळ जाऊन पोहोचले. झाडाखाली फुलांची सुंदर पखरण पसरली होती. वाटत होते जणू गालीचाच घातला आहे. समीराने आनंदाने ती फुले आपल्या फ्रॉकमध्ये वेचून घेतली.

##
तिचे हात फुलांनी भरून गेले. मूचकला ही फुले दाखवावीत म्हणून समीरा त्याला पाहायला लागली. तिने उजवीकडे पाहिले व डावीकडे पाहिले. तिने समोर बघितले आणि आपल्याच भोवती एक गिरकी मारून तिने आजूबाजूला पाहिले; पण सगळेच नवीन होते. ती हरवली होती. 

##
समीरा रस्त्याच्या कडेला बसून रडायला लागली, "मला घरी जायचंय, मला आई पाहिजे." मूचक धावत आला आणि म्हणायला लागला भोऽ भोवऽऽ (म्हणजे 'घाबरू नकोस'). पण समीराला काहीच कळलं नाही. ती रडतच होती. मूचकने मग तिचा फ्रॉक ओढत भोऽ भोवऽऽ (म्हणजे ’ये,ये’) म्हणाला. शेवटी एकदाचे समीराने वर पाहिले आणि आपले पाण्याने डबडबलेले डोळे पुसले. तिच्या हातातली अर्धी फुलं खाली पडली.

##
ती मूचकमागे  धावायला लागली. डावीकडे वळून, उजवीकडे वळून, एका रस्त्यावरून नंतर दुसऱ्या रस्त्यावरून धावत... लवकरच ते घरी पोहोचले. आई फाटकातच काळजी करीत उभी होती.

"कुठे होतीस तू?" समीराचा रडवलेला चेहरा पाहत आईने विचारले. समीराने ती कशी हरवली होती आणि मूचक तिला घरी कसे घेऊन आला हे आईला सांगितले.

##
"शहाणा माझा कुत्रा तो!" आई म्हणाली आणि तिने त्याला एक छानसे मोठे बिस्किट दिले. मूचकने त्याला मिळालेला हाडाचा तुकडा बागेत पुरून ठेवला.

##
तेवढ्यात समीराला आठवले की तिने तिच्या मुठीत फुलं घट्ट पकडून ठेवली आहे!

"आई, ही तुझ्यासाठी!" तिने तगरीची फुले आईपुढे करीत म्हटले. काटेसावरीचे एक फूल तिच्या फ्रॉकच्या खिशातून डोकावत होतं.

"ही खूपच छान आहेत हो! धन्यवाद. अगं पण रवा कुठे आहे?" आई म्हणाली.

आई आता समीरासाठी खीर करणार होती कारण शिरा करण्यासाठी रवाच नव्हता. समीराला खीरसुद्धा खूप खूप आवडते. मूचकसुद्धा खूप भाग्यवान आहे की नाही? त्याला सापडलेल्या हाडाच्या तुकड्याबरोबर त्यालाही संध्याकाळी मोठा वाडगा भरून खीर मिळणार आहे!

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Smita Kolatkar
* Language: mr

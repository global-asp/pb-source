# বাবার মুচ্ছু

##
বাবার অনেক কিছুই অনুর খুব ভালো লাগে। 

কাগজ কেটে ফানুস বাতি, পেঁয়াজ কেটে ঝুরি পকোড়া, কাগজ ভাঁজ করে খেলনা কাছিম, কত কিছুই করতে পারেন বাবা। তা ছাড়া বাবা কী সুন্দর সিঁড়ি ওঠেন লাফ দিয়ে দিয়ে। কাকুদের সাথে কী রকম কুস্তি লড়েন। বাড়িতে লোকজন এলে তাদের হাঁসি ঠাট্টায় কত আমোদে রাখেন। এই সবই অনুর খুব ভালো লাগে। কিন্তু বাবার যে জিনিসটা অনুর সবচেয়ে ভালো লাগে সেটা হ’লো বাবার মুচ্ছু। 

##
রোজ সকালে বাবা যখন দাড়ি কামান অনু চুপটি করে বসে আর একমনে দেখে। তারপরে বাবা একটা ছোট্টো কাঁচি দিয়ে নিজের গোঁফটা ছাঁটেন। বাবার দুই আঙ্গুলে ধরা কাঁচিটা গোঁফগুলোকে ছোটো করে কুটকুট করে।  

অনু বলে, “একটু বাঁদিকে...এবার একটু ওই দিকে... না না না ... ছোটো করে ফেলো না ... তা হ’লে তোমার সঙ্গে কথাই বলবো না।” 

##
রোজ সকালে বাবা যখন স্নান সেরে বের হন তখন অনু খুব আদর করে একটা চিরুনি দিয়ে বাবার গোঁফটা আঁচড়িয়ে দেয় সুন্দর করে। তার পর দুই হাতের দুই আঙ্গুলে গোঁফের দুই ডগা ধরে হালকা হাতে পাকিয়ে দেয় গোঁফ জোড়া। পাকানো গোঁফ শক্ত হয়ে দাড়িয়ে পড়ে সোজা। 

তার পর পাকা গিন্নির মতো আঙ্গুল নেড়ে বলে “এই নাও, ঠিক কোরে দিলাম, আবার নোংরা কোরে ফেলো না কিন্তু!” 

##
অনু শুধু ভাবে, বাবা যদি একটা চকমকে জোব্বা পরে, মাথায় পাগড়ি বেঁধে, কোমরে তলোয়ার ঝুলিয়ে একটা উঁচু ঘোড়ায় চড়তেন, তা হলে কী সুন্দরই না দেখাতো! ঠিক যেন চশমা পরা এক সিপাই। 

##
সত্যি কথা বলতে কি, মুচ্ছুুওয়ালা সবাইকেই অনুর খুব ভালো লাগে। 

এই ধরনা ওর বন্ধু তুতির, আরে যার ভালো নাম স্মৃতি, সেই মেয়েটার বাবার কথা। ও রে বাবা! কী বিশাল তাঁর গোঁফ! ওনার নিশ্চই গোঁফ আঁচড়াতে একটা মস্ত বড় চিরুনি লাগে। তুতির বাবা খুব ভালো টেনিস খেলতে পারেন। কিন্তু, অনুর মতে, উনি কুস্তিগীর হলেই মানাতো বেশি। মাথায় তুর্রা বাঁধা পাগড়ি আর কাঁধে একখান মুগুর; আহা কী সুন্দরই না দেখাতো! 

##
সাহিলের বাবার মুচ্ছুটা খুবই সরু। ঠিক যেন ঠোঁটের উপর পেন্সিলের একটা দাগ। অনু ভাবে, কাকু ওনার গোঁফটা এত সরু করে কাটেন কী করে? অনু আরও ভাবে, কাকু যদি একটা উঁচু কালো টুপী, একটা লম্বা কালো কোট, আর একটা বড়ো  কালো চশমা পরেন, তা হলে তো ঠিক মনে হবে যেন উনি একটা ডিটেকটিভ - চোর ধরতে ওস্তাদ। টিভিতে যেমন দেখায়, ঠিক তেমন। 

##
সত্যি কথা বলতে কি, সব থেকে ভালো মুচ্ছু হলো পাশের বাড়ির দাদুর। মনে হয় যেন এক টুকরো সাদা মেঘ এসে নাকের নীচে, ঠোঁটের উপর বাসা বেঁধেছে। সেই মেঘের মতন গোঁফের পিছনে দাদুর মুখটাই হারিয়ে গেছে। 

অনুর তো খুব দুশ্চিন্তা। ওই গোঁফের নীচে লুকিয়ে থাকা মুখ দিয়ে দাদু খাবেন কী করে? 

##
অনু আরও ভাবে - ওর নাকের নীচে গোঁফ গজায় না কেন? 

রোজ সকালে ও সাবান ঘসে ঘসে অনেক ফেনা তৈরী করে। তারপর সেই ফেনা দিয়ে ও অনেক রকম নক্সা করে নিজের গোঁফ বানায়। নিজের মনেই বলে, “আমার গোঁফটা সব থেকে ভালো, কী সুন্দর ধপধপে সাদা, কী নরম কী চমৎকার, তাই না?” 

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Tapas Kumar Sen
* Language: bn

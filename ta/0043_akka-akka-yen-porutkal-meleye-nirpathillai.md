# அக்கா! அக்கா! ஏன் பொருட்கள் மேலேயே நிற்பதில்லை?

##
அக்கா! அக்கா! எனக்கு புரியலை... 
என்ன புரியலை சின்ன தம்பி என்ன புரியலை? 
ஏன் தூக்கி எறிந்த பொருட்கள் மேலே 
நிற்பதில்லை, இதுதான் எனக்கு புரியலை! 
நீ என்ன நினைக்கிறே சின்ன தம்பி, என்ன நினைக்கிறே? 

##
நான் நினைக்கிறேன்...  

நான் நினைக்கிறேன்... 

என்ன நினைக்கறே? எனக்கும் சொல்லு சின்னதம்பி!

##
நான் நினைக்கிறேன்... 

வெகு காலம் முன்னே, பொருட்கள் கீழே விழவில்லை. 

வானம் முழுவதும், இனிப்பை பொதிந்த உறைகளோடு 

இறைந்திருந்தன ஐஸ்கிரீம் குச்சிகள். 

##
எறிந்த பழத்தோலில் சறுக்கி விழுந்தன நட்சத்திரங்கள். 

நிலவின் அழகிய பாதத்தை குத்தின 

கண்ணாடி துண்டுகள். 

தரைபுரளும் அவள் வெள்ளி ஆடையைக் கிழித்தன 

துருப்பிடித்த ஆணிகள். 

##
நான் நினைக்கிறேன் ,

வானத்தில் வாழும் வயதான மூதாட்டிக்கு  குப்பையை சுத்தம் செய்து ஒரே களைப்பு. 

கோபத்தில் பூமிக்கு கொடுத்தாள் ஒரு சாபம் 

அன்று முதல் பொருட்கள் கீழே விழுந்தன! 

##
என்றும் இனி பொருட்கள் மேலே தங்காது. 

ஏனென்றால் வானத்தில் வாழும் பாட்டிக்கு  நாற்றமடிக்கும் கொட்டடியில் வாழ விருப்பமில்லை. 

புத்திசாலி நான் அக்கா, அப்படித்தானே? 

##
நிச்சயமா! சின்னதம்பி! நீ புத்திசாலிதான்! நீ சொன்னதில்கூட உண்மையிருக்கலாம்!

ஆனால் நான் படித்த புத்தகங்கள் 
சொல்வது இப்படி இல்லையே! 
என்ன சொல்லுது? அக்கா என்னதான் சொல்லுது? 
நீ என்ன நினைக்கிறே? சின்ன தம்பி என்ன நினைக்கிறே? 

##
நான் நினைக்கிறேன்… நான் நினைக்கிறேன்…

சொல்லு சின்ன தம்பி! நீ என்ன நினைக்கறே?

##
நான் நினைக்கிறேன்... நான் நினைக்கிறேன்

வெகுகாலம் முன்னே, பொருட்கள் மேலேயே நின்றன, ஒரு தாய்க்குத் தலைவலியும் தந்தன.

##
அப்பாவின் சாவி, அவளுடைய மூக்குத்தி திருகாணி, விளையாட்டாய் மேலே தூக்கி போட்ட காசு.

(அம்மாவுக்கு தெரிந்தால் கோபிப்பாள் 

என்று தெரிந்தும் செய்வது) 

மேலே சென்றது எல்லாம் 

மேலேயே நின்றன. 

##
நான் நினைக்கிறேன் 

தாயோ பாவம் கடவுள்களை எல்லாம் வேண்டினாள் 

ஒரு கடவுளுக்கு அவள்மீது இரக்கமும் வந்தது. 

அது முதல் மேலே சென்றவை கீழே வந்தன. 

##
தாய்க்கு முதலில் தலைகால் புரியாத சந்தோஷம்.  பிறகு, கீழே விழும் குப்பைகளை சுத்தம் செய்ய 
வேண்டுமே என்ற புகார்.  

நான் நினைக்கிறேன்! இதனால்தான் பொருட்கள்  தங்குவதில்லை மேலே! 
ஒரு தாயின் பிரார்த்தனையின் பலன் 
காசுகளோ, திருகாணியோ, சாவிகளோ  தொலைவதில்லை இப்போது!

##
புத்திசாலி நான் அக்கா? அப்படிதானே?நிச்சயமா! சின்ன தம்பி! நீ புத்திசாலிதான்! 

நீ சொன்னதில்கூட உண்மையிருக்கலாம்! 

ஆனால் நான் படித்த புத்தகங்கள் 

சொல்வது இப்படி இல்லையே! 

##
என்ன சொல்லுது? அக்கா என்னதான் சொல்லுது?

நீ என்ன நினைக்கிறே? சின்ன தம்பி என்ன நினைக்கிறே? 

நான் நினைக்கிறேன்,  நான் நினைக்கிறேன்... 

சொல்லு சின்ன தம்பி! நீ என்ன நினைக்கிறே? 

##
நான் நினைக்கிறேன்... 

பூமிக்குள்ளே ஒரு பேராசை பிடித்த பூதம் இருக்கிறது! 

வாயை பிளந்து நாள் முழுவதும் காத்து நிற்கிறது! 

மிக ஆழமாக நுரையீரல்களை நிரப்பும் வண்ணம்  காற்றை உறிஞ்சுகிறது. 

##
அது இப்படி உறிஞ்சும் வரை 

எதுவும் மேலே தங்காது, எல்லாமே 

அதன் பிளந்த வாய்க்குள் சென்று மறைந்திடும். 

##
நான் நினைக்கிறேன் 

பல பொருட்கள் நேராக உள்ளே போய்விடுகிறது 

என்னுடைய கோலிகள், உன் ஹேர் கிளிப்புகள்,  அம்மா செய்யும் அருமையான லட்டுகள்!  நீயும் சாப்பிடுவதில்லை! நானும் சாப்பிடுவதில்லை!  ஆனால் மறைந்து விடுகிறது  எப்படியோ! 

##
இதனால்தான் பொருட்கள் மேலே நிற்பதில்லை,  அவை எல்லாம் பூமி நோக்கி வேகமாய் வருது!  பூமிக்கடியில் பூதத்தின் பசியும் தீருது! 

புத்திசாலி நான் அக்கா?  அப்படித்தானே?

##
நிச்சயமா! சின்ன தம்பி! நீ புத்திசாலிதான்! 
நீ சொன்னதில்கூட உண்மையிருக்கலாம்! 
ஆனால் நான் படித்த புத்தகங்கள் 
சொல்வது இப்படி இல்லையே! 

##
என்ன சொல்லுது? அக்கா என்னதான் சொல்லுது?
இங்கே வா சின்னதம்பி! அவை சொல்வதை நான் சொல்கிறேன்!
புத்தகங்கள் சொல்லுது…
என்ன சொல்லுது? அக்கா என்னதான் சொல்லுது?

##
அது சொல்கிறது! 

இந்த மாபெரும் அண்டத்தில் உள்ள 

எல்லா பொருட்களும், பொருட்கள் எல்லாமே ,

இந்த மாபெரும் அண்டத்தில் உள்ள 

எல்லா பொருட்களையும் ,

பொருட்கள் எல்லாவற்றையும் 

தன்னை நோக்கி இழுக்கிறதாம். 

புத்தகம் சொல்கிறது! 

##
மிகச் சிறிய பொருட்கள், மிகப் பெரிய 
பொருட்களை இழுப்பதை விட  மிகப் பெரிய பொருட்கள்,  மிக அதிகமாக மிக சின்ன பொருட்களை இழுக்கிறன. 
ஆனால் அக்கா! ஏன் பொருட்கள் மேலேயே நிற்பதில்லை?
அதைத்தான் சொல்லப்போகிறேன் தம்பி!
பொறுமையாய் கொஞ்சம் இருந்திடு நீயும்!

##
புத்தகம் சொல்கிறது!

நமது வீடென்னும் இந்த பூமி
இது மிக மிக பெரியதொரு விஷயம்
இதற்குமுன்னே நாமெல்லாம், இங்குள்ள பொருளெல்லாம், பறக்கும் விமானம், நீலத் திமிங்கிலம், நமது கடல்கள் எல்லாமே மிக மிக சிறியது.

##
பூமி எல்லாவற்றையும் தன்னை நோக்கி  மிக மிக வலுவுடன் இழுக்கிறது ,

நாமெல்லாம் பூமியை நம் பக்கம் 

இழுப்பதைவிட மிகுந்த வலிமையுடன்! 

இதனால் நம் சாவிகள், திருகாணிகள், காசுகள் 

மேலே எறிந்தாலும் மிதந்து 

எங்கும் மறையாது. 

##
அது சொல்கிறது! 

இந்த பெரும் சக்தி, இந்த மாபெரும் சக்தி , பூமியில் நம்மையெல்லாம் இழுக்கும் விசை,  நம்மோடு, கடல் கரையில் வாழும் பெங்குவின்களையும் 

தன்னை நோக்கி இழுக்கும் விசை, 

இதுதான் புவி ஈர்ப்பு விசை! 

##
இது உண்மையாக இருக்குமா அக்கா! 

உண்மையா இது? 

என்னால் சொல்ல முடியாது சின்ன தம்பி!  என்னால் சொல்ல முடியாது! 

ஆனால் நான் படித்த எல்லா புத்தகங்களும்  சொல்வது இதைத்தான்! 

மேலும் தெரிந்து கொள்ளுங்கள்! 

மேலே எறிந்தவை கீழே விழுவதேன்? 
சுமார் 350 வருடங்களுக்கு முன், பிரபலமான ஆங்கில விஞ்ஞானி சர் ஐசக்  நியூட்டன் ஒரு மரத்தடியில் இளைப்பாறி கொண்டிருந்தார்.  மரத்திலிருந்து ஆப்பிள் ஒன்று அவர் தலை மீது பட்டென்று  விழுந்தது. 

வலியை மறக்க தலையை தடவிக் கொண்டவருக்கு  உள்ளுக்குள் ஏன் பொருட்கள் மேலே செல்லாமல் கீழே  விழுகிறன என்ற கேள்வி எழுந்தது.

இந்த பூமி ஒரு பெரிய  காந்தம் போல் இருக்க வேண்டும், அது எல்லாவற்றையும் மிகுந்த விசையுடன் தன் பக்கம் இழுக்க வேண்டும் என்ற முடிவுக்கு வந்தார். இந்தக் கண்ணுக்கு தெரியாத விசையை அவர் புவி ஈர்ப்பு விசை என்றழைத்தார். 

நியூட்டன் இத்துடன் நின்றுவிடவில்லை. பூமியில் ஒவ்வொரு  பொருளும் மற்ற பொருட்களால் கவரப்படுவதாக கண்டுபிடித்தார். பெரிய பொருட்கள் சிறிய பொருட்களை விட மிக அதிக விசையுடன் பொருட்களை கவருவதாக சொன்னார். அதோடு பொருட்களின்  இடையே உள்ள தூரம் அதிகரிக்க அதிகரிக்க இந்த விசையின் கவரும் சக்தி குறைவதாகவும் சொன்னார். 

புவி ஈர்ப்பு விசை ஆப்பிள் கீழே விழமட்டும் உதவுவதில்லை. சந்திரன் பூமியைச் சுற்றிச் செல்லும் பாதையில் இருப்பதற்கும், மற்ற எல்லா கிரகங்களும் சூரியனை சுற்றி வருவதற்கும், இந்த ஈர்ப்பு விசை உதவுகிறது.

பூமியின் ஈர்ப்பு விசையின் சக்திதான் சந்திரன் பூமியை விட்டு விலகி சென்றுவிடாமலிருக்க உதவுகிறது.

அப்படியானால் சந்திரன் பூமியின்மீது வந்து மோதாமலிருக்க செய்வது எது?
நிலவுக்கும் அதன் ஈர்ப்பு விசை உண்டு. இதனால் அது பூமியை தன் பக்கம் இழுக்கிறது.

ஆனால் பூமியின் ஈர்ப்பு விசை சுற்றி வரும் சந்திரனின் ஈர்ப்பு விசையை விட பெரியது. இதற்கு பதிலாக சந்திரனின் ஈர்ப்பு விசை அதிகமாக இருந்திருந்தால், பூமி சந்திரனை சுற்றி வந்து கொண்டிருக்கும்.

சிந்தியுங்கள்: பூமியில் உள்ள பொருட்கள் ஒன்றை ஒன்று ஈர்க்கிறது என்றால் நீங்கள் தொலைக்காட்சியில் உங்களுக்கு பிடித்த நிகழ்ச்சியை பார்க்கும் பொழுது உங்கள் தலை ஏன் தொலைகாட்சி பெட்டியோடு மோதுவதில்லை?
ஏனெனில் இரண்டு பொருளுக்கிடையே உள்ள ஈர்ப்பு விசை மிக மிக சிறியது.

செய்து பாருங்கள்! 

தேவை:  சில ரப்பர் பேண்டுகள்,  ஒரு ரப்பர் பந்து, நீளமான  கயிறு
செய்முறை:  ரப்பர் பேண்டுகளை, ரப்பர்  பந்தின் மீது பொருத்துங்கள்.  கையளவு நீளத்தில் ஒரு நூல் கயிறை ரப்பர் பந்து மேலுள்ள ரப்பர் பேண்டுகளோடு இணையுங்கள்.  உங்கள் தலையைச் சுற்றி பந்தைச் சுழற்றும் வண்ணம் வசதியுள்ள இடத்தில் நின்று கொள்ளுங்கள்.  இப்பொழுது கயிறை பிடித்து பந்தை விசையுடன் சுற்றினால் பந்து உங்கள்  தலையைச் சுற்றி படுக்கை வாக்கில் வட்டமாகச் சுழல்கிறது. 

பாதி சுற்றில் கயிறை விட்டுவிடுங்கள்,
 என்ன நடக்கிறது?
பந்து ஒரு நேர்க்கோட்டு பாதையில்  உங்களை விட்டு விலகி பறந்து செல்லும்.

காரணம் என்ன? 
கயிற்றில் உள்ள இழுவை விசை, பந்தை  தலையை சுற்றிச் சுழல வைக்கிறது. கைவிட்டதும் இழுவிசை மறைய, பந்து உங்களை விட்டுப் பறந்து  செல்கிறது.

இப்பொழுது பந்கை நிலவாகவும், உங்களை பூமியாகவும் கற்பனை செய்துகொள்ளுங்கள். பூமியின் ஈர்ப்பு விசை என்பது கயிற்றில் உள்ள இழுவிசைபோல!

##
* License: [CC-BY]
* Text: Roopa Pai
* Illustration: Greystroke
* Translation: S. Jayaraman
* Language: ta

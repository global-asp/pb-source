# టక్ టక్ టక్

##
టక్ - టక్ టక్ - టక్!

సోనాపుర్ రాజు, రాజా పేటూచంద్ తన తలను దిండు కింద దాచుకున్నాడు. అంతకు ముందు రోజు రాత్రి అతను కోడి పులావ్ కాస్త ఎక్కువగా తిన్నందువలన అతనికి ఇప్పుడు ఇబ్బందిగా అనిపిస్తోంది. దానికి తోడు ఇప్పుడీ ఘోరమైన శబ్దం ఒకటి!

##
"రాజమందిరం పనులు ఈ అర్ధరాత్రి పూట చేయించాలా?" అని రాణీ సురుచిని విసుక్కున్నాడు. కానీ రాణీవారు రాజుగారి పక్కనే, తరువాత రాజమందిరంలో జరుగబోయే ఉత్సవం గురించి కలలు కంటూ, హాయిగా రాజతల్పంపైన గుర్రుపెడుతూ పడుకుని ఉన్నారు.

టక్ - టక్ టక్ - టక్!

##
"అబ్బబ్బ, ఏమిటీ గొడవ!" అనుకున్నాడు పేటూచంద్. "నేను, ఈ దేశపు మహారాజును. ఈ టక్, టక్ శబ్దాన్ని తక్షణం ఆపవలసిందిగా ఆజ్ఞాపిస్తున్నాను." అతడు లేచి, రాచ దుస్తులను తన పెద్ద పొట్ట చుట్టూ సవరించుకుంటూ రాజ మందిరం ద్వారాన్ని తెరిచాడు. కాపలావాళ్ళు చుట్టుపక్కల కంగారుగా చూస్తున్నారు.

##
"ఏమిటీ గందరగోళం?" భటులని అడిగారు రాజుగారు కోపంగా.

"మాకు తెలియదు, రాజావారూ," అన్నారు భటులు, కాస్త వణుకుతూ. "ఈ శబ్దం ఎవరు చేస్తున్నారా అని మేము ఇందాకట్నుండీ వెతుకుతూనే ఉన్నాము మహారాజా. కానీ మాకు ఇంకా ఏమీ అంతుచిక్కలేదు."

"మూర్ఖులారా!" తనలో తానే గొణుక్కున్నారు రాజుగారు. "ఒక ఐదు నిమిషాల్లో ఆ గొడవ ఏమిటో కనుక తెలుసుకోకపోయారో, మిమ్మల్నందరినీ ఉద్యోగంలోంచి తీసేస్తాను," గట్టిగా అరిచారు రాజుగారు.

టక్ - టక్ టక్ - టక్!

##
భటులు వెంటనే సైన్యాధిపతి రణవీర్ సింగ్ ని పిలిచారు. అతడు ఆరడుగుల పొడవు, మూడడుగుల వెడల్పు ఉంటాడు. పొడుగ్గా, మెలితిరిగి ఉన్న అతని మీసం చూసి అందరూ భయపడతారు.

##
"అయ్యా, దయచేసి ఈ టక్ - టక్ శబ్దం ఎవరు చేస్తున్నారో తెలుసుకోవడంలో మాకు కాస్త సహాయం చెయ్యండి. లేకపోతే మా అందరి ఉద్యోగాలు పోతాయి," అని భటులు అతడిని వేడుకున్నారు.

"మూర్ఖులారా!" రణవీర్ సింగ్ సణుక్కుని, ఒక సైనిక బృందాన్ని పిలిపించాడు.

"సైనికులారా, సిధ్ధమేనా? తక్షణం వెళ్ళి ఆ ఆగంతుకుడెవరో కనుక్కోండి!" అని ఆజ్ఞాపించాడు రణవీర్ సింగ్.

టక్ - టక్ టక్ - టక్!

##
వెతుకుతూ, వెతుకుతూ, వెతుకుతూ ఆ సైనికులు రాజ భవనం అంతటా కలియతిరిగారు. పడుకున్న పిల్లలు లేచి దడుచుకునేలా, వారు అన్ని కిటికీలలోంచీ చూసారు. పెట్టలన్నింటినీ తెరిచి చూసి, గోడలన్నీ తట్టి వాళ్ళే బోలెడు గొడవ చేసారు. దాంతో ఆ రాత్రి రాజ భవనంలో ఎవ్వరికీ నిద్రపట్ట లేదు.

టక్ - టక్ టక్ - టక్!

##
ఆ మరుసటి రోజు పొద్దున్న రాజుగారు బాగా పొద్దెక్కాక కానీ లేవలేదు. అందుకని దర్బారుకు ఆలస్యంగా వెళ్ళారు. సభలో ఆయన మొట్టమొదట తీర్పు చెప్పవలసిన తగువు, ఒకే ఆవు గురించి ఇద్దరు వ్యక్తులు నాదంటే నాదని వాదులాడుకోవడం.

"ఈ ఆవు నాది," అన్నాడు మొదటివాడు.

"లేదు, రెండేళ్ళనుండీ నేనే ఆ ఆవు పాలు పితుకుతున్నాను," అన్నాడు ఇంకొకడు.

##
"అలాగేం? మూడేళ్ళనుంచీ ఆ ఆవు పాలతో చేసిన ప్రసాదాన్ని దేవతకు నైవేద్యం పెడుతున్నది నేను," అన్నాడు మొదటివాడు.

"నాకు తలపోటు వస్తోంది," అన్నారు రాజుగారు మంత్రి చింతామణితో.

##
"అసలే నిన్న రాత్రి తిన్న కోడి పులావ్ నా పొట్టలో ఇంకా గుడగుడలాడుతోంది. నేను వీళ్ళ గొడవ ఇంక భరించలేకపోతున్నాను కాని, దాన్ని రెండుగా నరికేసి, చెరో ముక్కా ఇచ్చి పంపెయ్యండి."

"అయ్యా రాజావారూ, అది ఆవండీ," గుసగుసలాడాడు చింతామణి.

"దాన్ని రెండు ముక్కలుగా కొయ్యడం అంత మంచి పని కాదు."

చింతామణి చేసే పనులలో ఒకటి, పేటూచెంద్ ఆకలిగా ఉన్నప్పుడు కానీ, అలసిపోయినప్పుడు కానీ ఇటువంటి తలతిక్క తీర్పులు ఇవ్వకుండా చూసుకోవడం. ఈ బెంగతోనే చింతామణికి బట్టతల
త్వరగా వచ్చేసింది.

##
"అవును కదా," అంటూ నుదురు మీద కొట్టుకున్నాడు రాజు. "అయినా, నాకు మూడు రాత్రుల బట్టీ సరైన నిద్ర లేదు. మరి నేను న్యాయమైన, తెలివైన తీర్పును ఎలా చెప్పగలను?"

రాజా పేటూ చంద్ చింతామణికి ఆ టక్ - టక్ శబ్దం గురించి చెప్పాడు.

"సరిగ్గా ఈ విషయంలో మీకు సహాయపడగలవాడు నాకు తెలుసు మహరాజా," అన్నాడు మంత్రి హాయిగా నిట్టూరుస్తూ.

##
ఆ రాత్రి అందరూ పడుకున్నాక, మంత్రిగారు పశుపతి అన్న జంతు-కాపలాదారుని రాజ మందిరానికి పిలిపించారు.

టక్ - టక్ టక్ - టక్!

జంతు-కాపలాదారుడు ఆ శబ్దాన్ని విని, గబగబా ఇంటికి వెళ్ళి ఒక పంజరాన్ని, ఒక గిన్నెడు వానపాముల్ని పట్టుకొచ్చాడు. అప్పుడు ఆస్థాన మేస్త్రీని పిలిపించి ఆ శబ్దం వస్తున్నచోటికి దగ్గరగా ఉన్న గోడకి ఒక కన్నం పెట్టించి, వానపాములున్న గిన్నెను ఆ కన్నం దగ్గర పెట్టాడు. అందరూ 

దూరంగా ఉండి నిశ్శబ్దంగా గమనించసాగారు.

##
పొడవాటి, పసుపు పచ్చని ముక్కు, కాస్త ఎర్రుపు రంగు, మట్టి రంగు ఉన్న ఒక చిన్న పక్షి ఆ కన్నంలోంచి బయటికి వచ్చి అక్కడున్న గిన్నెమీదికి ఉరికింది.

అంతే! ఆ పక్షి పంజరంలో బందీ అయ్యింది.

రాజుగారు ఆశ్చర్యపోయారు.

"ఇంత చిన్న పిట్ట, అంత పెద్ద శబ్దం చేసిందా!
అందరికీ ధన్యవాదాలు. మీరంతా దేశానికి ఎంతో సేవ చేశారు."

ఆ మరుసటి రోజు పొద్దున్న రాజుగారు ఎంతో ఉత్సాహంగా దర్బారుకి వేగిరం వేంచేశారు.

జంతు-కాపలాదారుడు పశుపతి రాజుగారి ముందు నించుని ఉన్నాడు.

"రాజా వారూ, నేను ఈ పక్షిని నా దగ్గర ఉంచుకోలేనండీ." అన్నాడు.

##
"ఎందుకని?" అడిగారు రాజుగారు.

"దీని టక్ - టక్ శబ్దం వలన జంతుప్రదర్శన శాలలోని జంతువులన్నీ మేలుకునే ఉన్నాయి. అవన్నీ ఇప్పుడు నిద్రపోతున్నాయి. మరి జంతువులను చూడడానికి జంతుప్రదర్శనశాలకు వచ్చిన పిల్లలు చాలా నిరాశ చెందుతున్నారు."

"మరేం చెయ్యాలి చెప్మా," అన్నారు రాజుగారు సాలోచనగా. ఆ పక్షితో మంచి టిక్కా
చేయించుకుని తింటేనో అనుకున్నారు రాజుగారు.

"అలా కుదరదు దొరగారూ, మనం ఆ పక్షిని చంపలేము," అన్నాడు చింతామణి
ఖచ్చితంగా. అతడు రాజుగారి భావాలను అర్ధంచేసుకోవడంలో దిట్ట.

"ఇది చాలా అరుదైన పక్షి, ఇది మనకు చాలా అదృష్టకరమనే చెప్పాలి."

##
"మరైతే ఏం చేద్దాం?" అడిగారు రాజుగారు. "జంతువులే ఆ గొడవ భరించలేకపోతే
నా పురజనులు ఆ శబ్దాన్ని అస్సలు భరించలేరు. దేశమంతా నిద్ర లేని మనుషులతో
నిండిపోవడం కుదరదు కదా."

మరో మంత్రి ధైర్యంగా ముందుకు వచ్చాడు.

"రాజావారూ, నేను ఆ పక్షిని ఉంచుకోవడానికి సిధ్ధంగా ఉన్నాను. మా ఇంట్లో ఓ చంటి పిల్లాడు ఉన్నాడు. వాడు రాత్రంతా ఏడుస్తూ ఉంటాడు కాబట్టి మేము రాత్రంతా ఎలాగూ మేలుకునే ఉంటాము."

"లేదు, లేదు, మనం అంతకన్నా మంచి చోటు వెతకాలి," అన్నాడు చింతామణి.

##
"ఆహా!" సంబరంగా అన్నాడు చింతామణి. "మనం, ఈ టక్-టక్ పిట్ట కోసం, రాత్రి పూట ఎవ్వరూ పడుకోకూడని ప్రదేశాన్ని వెతకాలి."

##
ఆ విధంగా, రాజ మందిరానికి, సోనాపూర్ ఊరికి దూరంగా, సరిహద్దు పహరా వాళ్ళకి తోడుగా ఉండిపోయింది టక్ - టక్ పిట్ట.

##
* License: [CC-BY]
* Text: Vidya Pradhan
* Illustration: Reshma Barve
* Translation: Sugunasri
* Language: te

# ಕಲ್ಲುವಿನ ಪ್ರಪಂಚ-1 ಮತ್ತೊಮ್ಮೆ ಅಪಾಯದಲ್ಲಿ!

##
"ಕಲ್ಲು ಎದ್ದೇಳು! ಶಾಲೆಗೆ ಹೋಗಲು ಮತ್ತೆ ತಡವಾಗುತ್ತೆ!

ಕಲ್ಲುಉಉಊಊ!"

ಆ ಅವಸರದ ಧ್ವನಿ ಕಲ್ಲುವಿನ ಸುಂದರವಾದ ಕನಸನ್ನು ಛೇದಿಸಿತು. ಅವನು ಕನಸಿನಲ್ಲಿ ಗೆಳೆಯರೊಂದಿಗೆ ನದಿಯಲ್ಲಿ ದೊಡ್ಡ ಮೀನನ್ನು ಹಿಡಿಯುತ್ತಿದ್ದ. ಯಾವುದೋ ಕಾರಣಕ್ಕೆ ಆ ಮೀನು ಇವರನ್ನು ನೋಡಿ ಮಂದಹಾಸ ಬೀರುತ್ತಿತ್ತು.

ಕಲ್ಲು ಕೌದಿಯೊಳಗಿಂದ ತನ್ನ ನಿದ್ದೆಗಣ್ಣಿನ ಮುಖವನ್ನು ಹೊರಗೆ ಹಾಕಿ, "ಶಬ್ಬೂ ಇಷ್ಟು ನಸುಕಿನಲ್ಲಿ! ನಾನಿನ್ನು ನಿದ್ದೆಯೇ ಮಾಡಿಲ್ಲ," ಎಂದು ಪ್ರತಿಭಟಿಸಿದ.

"ಇಲ್ಲ, ಸೂರ್ಯ ಮೂಡಿ ತುಂಬಾ ಹೊತ್ತಾಯಿತು," ಎಂದು ಶಬ್ಬೂ ದೃಢವಾಗಿ ಹೇಳಿದ. "ಅಮ್ಮ ಆಗಲೇ ಎಮ್ಮೆ ಹಾಲು ಕರೆದಾಯಿತು, ನಾವೆಲ್ಲಾ ಉಪಾಹಾರ ಕೂಡ ಮುಗಿಸಿದ್ದೇವೆ."

ನಡುಗುತ್ತಾ ಮೇಲೆದ್ದ ಕಲ್ಲು ಕಿಟಕಿಯಾಚೆ ನೋಡಿ, "ಸೂರ್ಯ? ನನಗೆ ಸೂರ್ಯ ಕಾಣುತ್ತಿಲ್ಲ," ಎಂದು ಗೊಣಗಿದ.

"ಪೆದ್ದ, ಅದು ಮಂಜು! ಅಪ್ಪ ಆಗಲೇ ಹೊಲದಲ್ಲಿ ಕೆಲಸ ಮಾಡಲು ಹೋಗಿಯಾಯಿತು. ನಮ್ಮ ಓಣಿಯ ಮಕ್ಕಳೆಲ್ಲ ಶಾಲೆಗೆ ಹೋಗಿ ಯಾವುದೋ ಕಾಲವಾಯಿತು."

"ಎಲ್ಲರೂ ಹೋದರೇ?" ಆಕಳಿಸಲು ಹೊರಟ ಕಲ್ಲು ಅದನ್ನು ನುಂಗಿ ಗಾಬರಿಯಿಂದ, "ಮುನಿಯ ಕೂಡ?" ಶಬ್ಬು ಮೌನವಾಗಿ ತಲೆಯಾಡಿಸಿದ, ಅವನ ಮುಖ ಮಂಕಾಗಿತ್ತು.

"ಅಯ್ಯಪ್ಪ!"

ಕಲ್ಲು ಕೌದಿಯನ್ನು ಎಸೆದು, ಹಾಸಿಗೆಯಿಂದೆದ್ದ. ಪುನಃ ಶಾಲೆಗೆ ತಡವಾಗಿ ಹೋಗುವ ಹಾಗಿಲ್ಲ. ಮೊನ್ನೆ ತಾನೇ ಮೇಷ್ಟ್ರು ಚೆನ್ನಾಗಿ ಗದರಿಸಿ, ಇನ್ನೊಮ್ಮೆ ಶಾಲೆಗೆ ತಡವಾಗಿ ಬಂದರೆ ಕಠಿಣವಾದ ಶಿಕ್ಷೆಯನ್ನು ಕೊಡುತ್ತೇನೆ ಎಂದು ಹೆದರಿಸಿದ್ದರು.

ಅವರು ಕಲ್ಲುವನ್ನು ಮೂಲೆಯಲ್ಲಿ ಕಿವಿಹಿಡಿದುಕೊಂಡು ತಾಸುಗಟ್ಟಲೆ ನಿಲ್ಲಿಸಿ ಹಾಗೂ ಮುಂದಿನ ತರಗತಿಗೆ ಅನುತ್ತೀರ್ಣಗೊಳಿಸುವ ಯೋಚನೆಯಲ್ಲಿದ್ದರು.

"ಈ ಕೂಡಲೆ ನಾನು ಒಂದು ಕಥೆಯನ್ನು ಹೆಣೆಯಬೇಕು!" ಮಂಚದ ಕೆಳಗೆ ಚಪ್ಪಲಿಯನ್ನು ಹುಡುಕುತ್ತ ಕಲ್ಲು ಹತಾಶೆಯಿಂದ ಯೋಚಿಸುತ್ತಿದ್ದ. ಅದು ಅದ್ಭುತವಾದ, ಹೃದಯ ಹಿಂಡುವಂತಹ ಮತ್ತು ಕೇಳಿದವರು ತಕ್ಷಣ ನಂಬುವಂತಹ ಕಥೆಯಾಗಿರಬೇಕು.

ಪ್ರತಿ ದಿನದಂತೆ ಈ ಮುಂಜಾನೆ ಕೂಡ ಅತಿ ವೇಗವಾಗಿ ತಯಾರಾಗಲು ಆರಂಭಿಸಿದ. ನಿದ್ದೆಯಿಂದ ಪೂರ್ತಿಯಾಗಿ ಎಚ್ಚರಗೊಳ್ಳಲು ಕೊರೆಯುವ ತಣ್ಣನೆಯ ನೀರನ್ನು ಮುಖಕ್ಕೆರಚಿಕೊಂಡ, ಆದರೆ ಸ್ನಾನ ಮಾಡಲಿಲ್ಲ.

ಅದೃಷ್ಟವಶಾತ್ ಅದು ಚಳಿಗಾಲ. ಇಲ್ಲದಿದ್ದರೆ ಅವನ ಅಮ್ಮ ಅವನಿಗೆ ಸ್ನಾನ ಮಾಡಿಸದೆ ಬಿಡುತ್ತಿರಲಿಲ್ಲ. ಅಂಗಿ, ಪ್ಯಾಂಟ್ ಮತ್ತು ಸ್ವೆಟರ್‌ಗಳನ್ನು ತೆಗೆದುಕೊಂಡು ಅವನ್ನು ಕುಪ್ಪಳಿಸುತ್ತ ಹಾಕಿಕೊಳ್ಳುತ್ತಿದ್ದ. ಚಪ್ಪಲಿಯೊಳಗೆ ಕಾಲುಗಳನ್ನು ತೂರಿಸಿ ಏದುಸಿರು ಬಿಡುತ್ತಾ ತನ್ನ ತಮ್ಮನ ಕಡೆ ನೋಡಿ ಹೇಳಿದ, "ನೀನು ತುಂಬಾ ಅದೃಷ್ಟವಂತ ಶಬ್ಬೂ! ಒಂದು ತಿಂಗಳವರೆಗೆ ಶಾಲೆಯಿಲ್ಲ."

ಎಡಗಾಲಿಗೆ ಹಾಕಿದ ಬ್ಯಾಂಡೇಜಿನೊಂದಿಗೆ  ಕಿಟಕಿಯ ಪಕ್ಕದಲ್ಲಿ ಕುಳಿತ್ತಿದ್ದ ಶಬ್ಬೂ  ಖಿನ್ನನಾಗಿ ಹೇಳಿದ, "ಹೌದು! ಕಾಲು ಮುರಿದುಕೊಳ್ಳುವುದು ತುಂಬಾ ತಮಾಷೆಯ ವಿಷಯ. ದಿನವಿಡೀ ಇಲ್ಲಿ ಕುಳಿತು ಬೇಜಾರಾಗುವುದೆಂದರೆ ನನಗೆ ಬಹಳ ಇಷ್ಟ. ನೀನು ದಾಮು ಜೊತೆ ಫುಟ್ಬಾಲ್ ಆಡಲು ಹೋಗುವಾಗ ಕೂದಲು ಕಿತ್ತುಕೊಳ್ಳೋಣ ಅನಿಸುತ್ತದೆ, ಇದು ಸಂತೋಷ ನನಗೆ!"

ಅವನು ಮಾತು ಮುಗಿಸುವಷ್ಟರಲ್ಲಿ ಕಲ್ಲು ಮನೆಯಿಂದ ಹೊರಟು ಓಣಿಯಲ್ಲಿ ಅರ್ಧದಾರಿ ದೂರ ಹೋಗಿದ್ದ. ಶಬ್ಬೂ ಕಿಟಕಿಯಿಂದ ಬಗ್ಗಿ ಮಂಜಿನ ಸುಳಿಯಲ್ಲಿ ಬೇಗಬೇಗನೆ ಮರೆಯಾಗುತ್ತಿರುವ ಅವನ ಆಕೃತಿಯನ್ನು ನೋಡಿದ. ನಂತರ ಅತ್ಯಾನಂದದಿಂದ ಅವನ ಮುಖದ ತುಂಬ ತುಂಟ ನಗು ಹರಡಿತು.

"ಅವನು ಹೋದ!" ಶಬ್ಬೂ ರಾಗವಾಗಿ ಹೇಳಿದ, "ನೀನಿನ್ನು ಹೊರಗೆ ಬರಬಹುದು ಮುನಿಯ!"

ಬೀರುವಿನ ಹಿಂಬದಿಯಲ್ಲಿ ಅಡಗಿಕೊಂಡಿದ್ದ ಅವನ ತಂಗಿ ಮುನಿಯ ದೊಡ್ಡ ಮುಗುಳ್ನಗೆಯೊಂದಿಗೆ ಹೊರಗೆ ಬಂದಳು. ಇಬ್ಬರೂ ಎಷ್ಟೊಂದು ನಕ್ಕರೆಂದರೆ ಮುನಿಯಳಿಗೆ ಬಿಕ್ಕಳಿಕೆ ಶುರುವಾಯಿತು.

##
ಕಲ್ಲುವಿಗೆ ಜೀವನ ಒಂದು ರಹಸ್ಯವಾಗಿತ್ತು - ಅವನಿಗೆ ಶಾಲೆಯೆಂದರೆ ಇಷ್ಟ, ನಿಜಕ್ಕೂ ಇಷ್ಟ. ಲೆಕ್ಕ ಮಾಡುವುದು ಮತ್ತು ವಿಜ್ಙಾನದ ವಿಷಯಗಳನ್ನು ಕಲಿಯುವುದರಲ್ಲಿ ಆಸಕ್ತಿಯಿತ್ತು, ಫುಟ್ಬಾಲ್ ಆಡುವುದು ಮತ್ತು ಶಾಲಾ ಕಾರ್ಯಕ್ರಮದಲ್ಲಿ ಹಾಡುವುದು ಅಚ್ಚುಮೆಚ್ಚಿನ ವಿಷಯವಾಗಿತ್ತು. ಆದರೆ ಸರಿಯಾದ ವೇಳೆಗೆ ಶಾಲೆಗೆ ಬರಲು ಅವನಿಗೆ ಆಗುತ್ತಿರಲಿಲ್ಲ. ಯಾಕೆ, ಓಹ್ ಯಾಕೆ? ಮಾಸ್ತರರಿಗೆ ಕೂಡ ನಿಜವಾಗಿ ಇದು ಅರ್ಥವಾಗಲಿಲ್ಲ. ಮೊನ್ನೆ ದಿನ ಅವರು ವ್ಯಂಗ್ಯವಾಗಿ 'ಇನ್ನು ಮುಂದೆ ಕಲ್ಲು  ರಾತ್ರಿ ಹೊತ್ತು ಶಾಲೆಯ ಆವರಣದಲ್ಲಿ ಮಲಗಲು ಶುರುಮಾಡಬೇಕು' ಎಂದರು. ಆಗ ತರಗತಿಯಲ್ಲಿದ್ದ ಹುಡುಗರೆಲ್ಲ ಕಲ್ಲುವನ್ನು ನೋಡಿ ನಕ್ಕರು.

ಈಗ ತೊಂದರೆ ಏನೆಂದರೆ, ವಿಷಯವು ತುಂಬಾ ಗಂಭೀರ ವಾಗುತ್ತಿತ್ತು. ಮಾಸ್ತರ್ ನಿಜವಾಗಿಯೂ ಅವನಿಗೆ ಒಂಬತ್ತನೆ ತರಗತಿಗೆ ಹೋಗಲು ಅವಕಾಶ ನೀಡದಿದ್ದಲ್ಲಿ ಅವನು ದೊಡ್ಡ ತೊಂದರೆಯಲ್ಲಿ ಸಿಕ್ಕಿಕೊಳ್ಳುವುದು ಖಂಡಿತ. ಏಕೆಂದರೆ, ಅವನ ಅಪ್ಪ ಶಾಲೆ ಬಿಡಿಸಿ ಹೊಲದಲ್ಲಿ ದುಡಿಯಲು ಹಚ್ಚುತ್ತಾನೆ. ಶಾಲೆಗೆ ಹೋಗುವುದು ಬಿಟ್ಟು ಸೊಪ್ಪು ಕೀಳುವುದು ಮತ್ತು ಗಜ್ಜರಿ ಮತ್ತು ಬಟಾಣಿ ಸಂಗ್ರಹಿಸುವುದು ಯಾರಿಗೆ ಬೇಕು?

##
ಶಾಲೆ ನೂರು ಪಾಲು ಉತ್ತಮ. ಅದಲ್ಲದೆ ಅವನಿಗೆ ಗೊತ್ತು, ಹನ್ನೆರಡನೆ ತರಗತಿಯ ಪರೀಕ್ಷೆ ಪಾಸು ಮಾಡಿದ ಕೂಡಲೆ ಯಾವುದಾದರೂ ಒಳ್ಳೆಯ ಕೆಲಸ ಸಿಗಬಹುದು, ಅಥವಾ ಕಾಲೇಜಿಗೆ ಹೋಗಬಹುದು! ಕಾಲೇಜಿಗೆ ಹೋಗುವುದು..... ಆಹ್! ಅದು ಕಲ್ಲುವಿನ ಉನ್ನತವಾದ ಕನಸು.

ನಿಜವಾಗಿಯೂ ಹನ್ನೆರಡನೆ ತರಗತಿ ಮುಗಿದ ನಂತರ ಕಂಪ್ಯೂಟರ್ ಕಲಿಯಬೇಕೆಂಬುದು ಕಲ್ಲುವಿನ ಯೋಚನೆಯಾಗಿತ್ತು. ಅದನ್ನು ಕಲಿಯಲು ಅಗತ್ಯವಾದ ಬುದ್ಧಿ ಅವನಿಗಿದೆಯೆಂದು ಮಾಸ್ತರ್ ಹೇಳಿದ್ದರು. ಅವರು ಕಳೆದ ತಿಂಗಳು ತರಗತಿಯ ಮಕ್ಕಳನ್ನು ಹತ್ತಿರದ ಊರಿನಲ್ಲಿದ್ದ ಕಂಪ್ಯೂಟರ್ ಪ್ರದರ್ಶನಕ್ಕೆ ಕರೆದುಕೊಂಡು ಹೋಗಿದ್ದರು ಮತ್ತು ಅವರೆಲ್ಲ ಇದೊಂದು ಅತ್ಯದ್ಭುತವಾದ ಯಂತ್ರ ಎಂದುಕೊಂಡರು. ಅದರ ಮಾರಾಟಗಾರ ಅವನಿಗೆ ಸರಿಯಾದ ರೀತಿಯಲ್ಲಿ ಮೌಸ್ ಬಳಸುವುದನ್ನು ತೋರಿಸಿಕೊಟ್ಟು, ಅಂತರ್ಜಾಲಕ್ಕೆ ಹೇಗೆ ಹೋಗಬೇಕೆಂಬುದನ್ನು ತಿಳಿಸಿಕೊಟ್ಟ.

ಅದು ಪರಿಪೂರ್ಣವಾದ ಮಾಯೆಯೇ ಆಗಿತ್ತು! ಈಗ ಕಲ್ಲು ಮತ್ತು ದಾಮು ಮೌಸ್‌ನಿಂದ ಕಂಪ್ಯೂಟರ್ ಮಾಂತ್ರಿಕರಾಗಬೇಕು ಎಂದುಕೊಂಡರು.

ಬಸ್ಸಿನಲ್ಲಿ ಹಿಂದಿರುಗುವಾಗ ಅವನು ಮತ್ತು ದಾಮು ಕಲ್ಪನಾಮಯವಾದ ಯೋಜನೆಯೊಂದನ್ನು ರೂಪಿಸಿದರು. ಖಜುರಿಯ ಹಳ್ಳಿಯ ಹತ್ತಿರ ಹಾದು ಹೋಗಿರುವ ಹೆದ್ದಾರಿಯ ಬಳಿ ಅವರಿಬ್ಬರು ಒಂದು ಡಾಬಾ, ಎಸ್.ಟಿ.ಡಿ. ಹಾಗೂ ಕಂಪ್ಯೂಟರ್ ಕೇಂದ್ರವೊಂದನ್ನು ಪ್ರಾರಂಭಿಸುವ ಆಲೋಚನೆ.

ಯಾವಾಗಲೂ ತಿಂಡಿ ತಿನಿಸುಗಳ ಬಗ್ಗೆ ಕನಸು ಕಾಣುವ ದಾಮು, ಡಾಬಾ ನಡೆಸುವುದು ಮತ್ತು ಕಲ್ಲು ಎಸ್.ಟಿ.ಡಿ. ನಡೆಸುವುದೆಂದು ತೀರ್ಮಾನವಾಯಿತು. ಲಾರಿ ಚಾಲಕರು ಡಾಬಾದಲ್ಲಿ ತಿಂದು ಪಕ್ಕದ ಎಸ್.ಟಿ.ಡಿ. ಬೂತಿನಿಂದ ಮನೆಗೆ ಕರೆ ಮಾಡುತ್ತಾರೆ.

ಸುತ್ತಮುತ್ತಲಿನ ಹಳ್ಳಿಗರು ತರಕಾರಿ, ಗೋಧಿ ಮತ್ತು ಕಬ್ಬನ್ನು ಮಾರುಕಟ್ಟೆಗೆ ತೆಗೆದುಕೊಂಡು ಹೋಗುವ ಮುನ್ನ ಅಂತರ್ಜಾಲದಲ್ಲಿ ಅವುಗಳ ಬೆಲೆಯನ್ನು ತಿಳಿದುಕೊಳ್ಳಬಹುದು.

ದಾಮು ಮುಗುಳ್ನಗುತ್ತ, "ಎಂಥಾ ಯೋಚನೆ! ದಾಮೋದರ್ ಡಾಬಾ ಮತ್ತು ಕಲ್ಲನ್ ಕಂಪ್ಯೂಟರ್ ಕೇಂದ್ರ," ಎನ್ನುತ್ತಾ ಆತಂಕದಿಂದ ಕಲ್ಲುವಿನ ಕಡೆ ತಿರುಗಿ, "ಇದೆಲ್ಲ ನೀನು ಸರಿಯಾದ ವೇಳೆಗೆ ಶಾಲೆಗೆ ಹೋದಾಗ ಮಾತ್ರ."

ಚಹಾ ಅಂಗಡಿ ದಾಟುವಾಗ, ಚಪಾತಿಯನ್ನು ಇನ್ನೂ ಮೆಲ್ಲುತ್ತಿದ್ದ ಕಲ್ಲು ಜೋರಾಗಿ ಕೂಗಿದ, "ಸಲಾಮ್ ಧರಮ್ ಚಿಕ್ಕಪ್ಪ."

ಚಹ ತಯಾರಿಸುತ್ತಿದ್ದ ಅಂಗಡಿಯ ಮಾಲಿಕ ಧರ್ಮಪಾಲ್ ಕತ್ತೆತ್ತಿ ನೋಡಿ ಆಶ್ಚರ್ಯದಿಂದ, "ಅರೆ, ಇದು ಕಲ್ಲು!" ಅವನು ಬಾಯಿ ಅಗಲಿಸಿ ನಗುತ್ತಿದ್ದ ಹಾಗೇ ಹುಬ್ಬು ಮೇಲೇರಿತು. "ಏನು ವಿಷಯ ಕಲ್ಲು? ಇವತ್ತು ಸೂರ್ಯ ಪಶ್ಚಿಮದಲ್ಲಿ ಹುಟ್ಟಿದನೆ, ಹಾ? ಇಷ್ಟು ಬೆಳಗ್ಗೆ ಎಲ್ಲಿಗೆ ಹೋಗುತ್ತಿರುವೆ?"

"ಶಾಲೆಗೆ!"

ಅದಕ್ಕವನು ನಗುತ್ತಾ,"ಮೊದಲು ಪಕೋಡ ತಿನ್ನು, ಬಿಸಿಬಿಸಿ ಧರಮ್ ಪಕೋಡ! "

ಅವಸರದಿಂದ ಹೋಗುತ್ತಿದ್ದ ಕಲ್ಲುಗೆ ಉತ್ತರಿಸಲು ಸಮಯವಿರಲಿಲ್ಲ. ಧರ್ಮಪಾಲ್ ಚಿಕ್ಕಪ್ಪ ಎಲ್ಲದರ ಬಗ್ಗೆಯೂ ಹಾಸ್ಯ ಮಾಡುತ್ತಾನೆ, ತನಗೆ ತಾನೆ ಗೊಣಗಿಕೊಂಡ.

##
ಇಲ್ಲಿ ಕಲ್ಲು ಅತೀವ ತೊಂದರೆಯಲ್ಲಿದ್ದರೆ ಅವನು ಜುಜುಬಿ ಪಕೋಡಗಳ ವಿಷಯ ಮಾತಾಡುತ್ತಿದ್ದಾನೆ. ಕಲ್ಲು ದಿನವೂ ಶಾಲೆಗೆ ತಡವಾಗಿ ಹೋಗುವ ಸಂಗತಿ ಅಷ್ಟೊಂದು ಹಾಸ್ಯಾಸ್ಪದ ವಿಷಯವೇ? ಪ್ರತಿ ವಾರ ಇದು ನಡೆಯುತ್ತಲೇ ಇರುವಂತಹುದು.

ಖಚಿತವಾಗಿ ಮಹಾ ದುರಂತದ ದಿನವೆಂದರೆ ಮೊನ್ನೆ ದಿನ ತಡವಾಗಿ ಬಂದದ್ದು. ಜನವರಿ 26 ನೇ ತಾರೀಖಿನ ಕಾರ್ಯಕ್ರಮಕ್ಕಾಗಿ ತಾಲೀಮು ನಡೆಯುತ್ತಿತ್ತು, ಕಲ್ಲು ಮೆಲ್ಲನೆ ನುಸುಳಿಕೊಂಡು ಶಾಲೆಯ ಆವರಣಕ್ಕೆ ಬಂದಾಗ ಅವರಾಗಲೇ ರಾಷ್ಟ್ರಗೀತೆಯ,"ಜಯ ಹೇ ಜಯ ಹೇ...  ರಾಷ್ಟ್ರಗೀತೆಯ," ಹಾಡಬೇಕಿತ್ತು.

"ಪುನಃ ನೀನು ತಾಲೀಮಿಗೆ ತಡವಾಗಿ ಬಂದಿದ್ದೀಯ, ಹಾಗಾಗಿ ಈ ಕಾರ್ಯಕ್ರಮದಿಂದ ನೀನು ಹೊರಕ್ಕೆ,"ಎಂದರು ಮಾಸ್ತರ್ ಮಂಜುಗಡ್ಡೆಯಷ್ಟು ತಣ್ಣಗಿನ ದನಿಯಲ್ಲಿ.

ಓ ಇಲ್ಲಾ! ದಯವಿಟ್ಟು ಮಾಸ್ತರ್‌ಜಿ! ಕಲ್ಲುವಿನ ಕಣ್ಣಿನಲ್ಲಿ ನೀರು ತುಂಬಿಕೊಂಡಿತ್ತು, ಅವು ನಿಜವಾದ ಕಣ್ಣೀರು, ತನಗೆ ಬೇಕೆಂದಾಗ ಬರಿಸಿಕೊಳ್ಳುತ್ತಿದ್ದ ಕಣ್ಣೀರಲ್ಲ. ಅವನಿಗೆ ನಿಜವಾಗಿಯೂ ಕಾರ್ಯಕ್ರಮದಲ್ಲಿ ಭಾಗವಹಿಸುವುದು ಬೇಕಿತ್ತು.

"ದಯವಿಟ್ಟು... ದಯವಿಟ್ಟು..." ದಯನೀಯವಾಗಿ ಬೇಡಿಕೊಂಡ. "ನಾನು ಮಾತು ಕೊಡುತ್ತೇನೆ ಮತ್ತೆ ಎಂದೂ ತಡವಾಗಿ ಬರುವುದಿಲ್ಲ."

"ಸರಿ," ಮಾಸ್ತರ್ ಧ್ವನಿ ಸ್ವಲ್ಪ ಮೃದುವಾಯಿತು. "ಈ ಸಾರಿ ನಿನ್ನನ್ನು ಬಿಡುತ್ತೇನೆ ಆದರೆ ಇನ್ನೊಂದು ಸಾರಿ ತಡವಾಗಿ ಬಂದರೆ ನೀನು ಇದರಿಂದ ಹೊರಕ್ಕೆ! ತಿಳಿಯಿತಾ?" ಕಲ್ಲು ಮೂಗೇರಿಸಿಕೊಳ್ಳುತ್ತ ತಲೆಯಾಡಿಸಿದ. ಅಷ್ಟರಲ್ಲಾಗಲೇ ಅವರು ತರಗತಿಯ ಹತ್ತಿರ ಬಂದಿದ್ದರು. ಕಲ್ಲು ತನ್ನ ಜಾಗಕ್ಕೆ ಹೋಗುವಾಗ ಅವರು, "ಎಲ್ಲಿಗೆ ಹೋಗುತ್ತಿದ್ದೀಯ? ಮೂಲೆಯಲ್ಲಿ ನಿಂತುಕೋ, ಕಿವಿ ಹಿಡಿದುಕೊಂಡು," ಎಂದರು. ಅವನ ಸಹಪಾಠಿಗಳಾಗಲೇ ಕಿಸಿಕಿಸಿ ನಗಲು ಶುರು ಮಾಡಿದ್ದರು, ಅಷ್ಟರಲ್ಲಿ ಮಾಸ್ತರ್ ಕೊನೆಯ ಬೆದರಿಕೆಯನ್ನು ಹಾಕಿದರು, "ಬಹುಶಃ ನಾನು ನಿನಗೆ ಮುಂದಿನ ತರಗತಿಗೆ ಬಡ್ತಿ ನೀಡುವುದಿಲ್ಲ." ಕಲ್ಲು ಯಾವಾಗಲೂ ತಡವಾಗಿ ಬಂದ ಕಾರಣ, ಎಂಟನೆಯ ತರಗತಿಯಲ್ಲಿ ನಪಾಸಾದ.

ಮತ್ತೆ ಈಗ ಅವನು ಪುನಃ ತಡವಾಗಿದ್ದಾನೆ. ಅವನ ಕಥೆ ಮುಗಿಯಿತು.

##
ಒಂದು ಒಳ್ಳೆಯ ಕಥೆ... ಚಿಂತಿಸಿದ ಕಲ್ಲು, ನಿಜವಾಗಿಯೂ ನಂಬುವಂತಹ ನೆಪವಿರಬೇಕು. ಹಿಂದೆ ಎಷ್ಟೋ ನೆಪಗಳನ್ನು ಹುಟ್ಟಿಹಾಕಿದ್ದ, ಈಗ ಯಾಕೆ ಹೊಸ ನೆಪವೊಂದನ್ನು ಯೋಚಿಸಲಾಗುತ್ತಿಲ್ಲ? ಮನಸ್ಸಿನ ಕಣ್ಣಿನಲ್ಲಿ ಅವನಿಗೆ ತೊದಲುತ್ತ ನಿಂತಿರುವ ತನ್ನನ್ನು ಮಾಸ್ತರ್‌ಜಿ ಮುಖ ಗಂಟಿಕ್ಕಿಕೊಂಡು ಅವಿಶ್ವಾಸದಿಂದ ನೋಡುತ್ತಿರುವ ದೃಶ್ಯಕಂಡಿತು. ಒಳ್ಳೆಯ ಕಥೆಯ ಕಡೆ ಅವನ ಗಮನ ಎಷ್ಟಿತ್ತೆಂದರೆ ಯೋಚಿಸುತ್ತಾ ಅವನು ಸೀದಾ ಎಮ್ಮೆಯ ಮಂದೆಯೊಳಗೆ ನುಗ್ಗಿದ.

ಅಸಹ್ಯದಿಂದ ಎಮ್ಮೆಯ ಮಂದೆಯನ್ನು ನುಸುಳಿ ಆಚೆ ಬರುತ್ತ ನನ್ನ ಪುಣ್ಯ ಎಂದುಕೊಂಡ. ಇಂತಹ ಜೀವನ್ಮರಣದ ಪ್ರಶ್ನೆ ಇರುವಾಗ ನಾನು ಏನು ಮಾಡಿದೆ? ಬದ್ರಿ ಮತ್ತವನ ಕೊಬ್ಬಿದ ಎಮ್ಮೆಗಳಿಗೆ ಡಿಕ್ಕಿ ಹೊಡೆದೆ.

ಏದುಸಿರು ಬಿಡುತ್ತ, ಮಣ್ಣಿನಲ್ಲಿ ಜಾರುತ್ತ ಏಳುತ್ತಾ ಪ್ರಯಾಸಪಟ್ಟ. ಬುದ್ಧಿಗೇಡಿ ಬದ್ರಿ ತನ್ನ ದೊಡ್ಡ ಪೇಟದಿಂದ ಕಡ್ಡಿಯನ್ನು ತೆಗೆದು ಬೀಸುತ್ತ ತನ್ನ ಪೊದೆ ಮೀಸೆಯಡಿ ಮುಗುಳ್ನಕ್ಕು ಅವನನ್ನು ಸ್ವಾಗತಿಸಿದ.

"ಕಲ್ಲು, ನೀನು ಮುಂಚಿತವಾಗಿ ಹೋಗುತ್ತಿಲ್ಲವೇ? ನೀನೇಕೆ ಎಮ್ಮೆಗಳನ್ನು ತೊಳೆಯುವುದರಲ್ಲಿ ನನಗೆ ಸಹಾಯ ಮಾಡಿ ನಂತರ ಶಾಲೆಗೆ ಹೋಗಬಾರದು?"

"ನೀನು ತಮಾಷೆ ಮಾಡುತ್ತಿದ್ದೀಯ?"

"ಇಲ್ಲ. ನಾನು ನಿನಗೆ ಐದು ರೂಪಾಯಿ ಕೊಡುತ್ತೇನೆ. ಇನ್ನೂ ಸಮಯವಿದೆ, ನೀನು ಮುಂಚಿತವಾಗಿ ಬಂದಿದ್ದೀಯ."

ಕಿರಿಕಿರಿಗೊಂಡು ಕಲ್ಲು, "ಹೌದು ನಾನು ಬೇಗ ಬಂದಿದ್ದೇನೆ," ಎಂದು ಗೊಣಗಿದ. ಎಷ್ಟು ಬೇಗ ಬಂದಿದ್ದೇನೆಂದರೆ ಇನ್ನೂ ಇವತ್ತು ಆಗಿಲ್ಲ, ನಿನ್ನೆಯೇ ಇದೆ. ಮತ್ತೆ ನಿನ್ನ ಎಮ್ಮೆಗಳನ್ನು ಮೇಯಿಸಿ ಅವುಗಳ ಜೊತೆ ನಾಟ್ಯ ಕೂಡ ಮಾಡುತ್ತೇನೆ."

"ಹೆ! ಹೆ!"ಎಮ್ಮೆಯ ಹಿಂಭಾಗ ತಟ್ಟುತ್ತ ಬದ್ರಿ ನಕ್ಕ. "ನೀನು ನಿಜವಾಗಿಯೂ ತಮಾಷೆಯ ವ್ಯಕ್ತಿ, ಕಲ್ಲನ್"

ಕಲ್ಲು ಓಡುತ್ತಲೇ ಇದ್ದ. ಪೂರ್ತಿ ಹಳ್ಳಿ ನನ್ನ ವಿರುದ್ಧವಿದೆ, ಬದ್ರಿ ಕೂಡ ಎಂದು ದುಖಃದಿಂದ ಯೋಚಿಸಿದ. ನನ್ನಂತಹ ಬಡಪಾಯಿ ಹುಡುಗನನ್ನು ಹಾಸ್ಯ ಮಾಡಿ ರೇಗಿಸುವುದನ್ನು ಬಿಡಬಾರದೇ? ನಂತರ ಕಥೆ-ನೆಪಗಳ ಬಗ್ಗೆ ಚಿಂತಿಸುತ್ತ ಮತ್ತೆ ಕಾರ್ಯನಿರತನಾದ.

ಅಮ್ಮನಿಗೆ ಹುಷಾರಿಲ್ಲ ಮತ್ತು ಅವನು ಅಡುಗೆ ಮಾಡಬೇಕಿತ್ತು? ಇಲ್ಲ. ಕಡಿಮೆಯೆಂದರೆ ಹಿಂದೆ ಎರಡು ಬಾರಿ ಈ ನೆಪವನ್ನು ಹೇಳಿದ್ದಾನೆ. ಮತ್ತೆ ಅದನ್ನು ಹೇಳಲಾಗುವುದಿಲ್ಲ.

ಮೇಕೆ ಓಡಿ ಹೋಗಿತ್ತು? ಇಲ್ಲ! ಕಳೆದ ಬಾರಿ ಅದು ಕೆಲಸ ಮಾಡಲಿಲ್ಲ. ಪೆನ್ನನ್ನು ಯಾರೋ ಕದ್ದಿದ್ದಾರೆ? ಪೆನ್ನು ಅವನ ಶಾಲೆ ಬ್ಯಾಗಿನಲ್ಲೆ ಇತ್ತು.

ಚಪ್ಪಲಿ ಹರಿದುಹೋಗಿ ಅದನ್ನು ರಿಪೇರಿ ಮಾಡಿಸಿಕೊಂಡು ಬಂದೆ? ಇಲ್ಲವೇ ಇಲ್ಲ! ಅವು ಹೊಚ್ಚ ಹೊಸದು.

ದಾಮುವಿನ ಮನೆ ದಾಟುವಾಗ, ತನ್ನ ಆಪ್ತ ಗೆಳೆಯ ಮತ್ತವನ ತಂಗಿ ಚಾಪೆಯ ಮೇಲೆ ಕುಳಿತು ಉಪಾಹಾರವನ್ನು ತಿನ್ನುತ್ತಿದ್ದುದು ಕಂಡಿತು. ಹಾ! ಅವರೂ ಕೂಡ ತಡಮಾಡಿದ್ದಾರೆ, ಮತ್ತವರು ಇನ್ನೂ ತಿನ್ನುತ್ತಿದ್ದಾರೆ, ಹಾಗಾಗಿ ಅವರಿಬ್ಬರೂ ನನ್ನ ನಂತರ ಬರುತ್ತಾರೆ ಮತ್ತೆ ಮಾಸ್ತರ್‌ಜಿ ಅವರನ್ನು ಗದರಿಸುತ್ತ ನನ್ನ ಬಗ್ಗೆ ಮರೆತು ಬಿಡುತ್ತಾರೆ ಎಂದು ಆಶಿಸಿದನು. 

ದಾಮು ಮೇಲಕ್ಕೆ ನೋಡಿ ಆಶ್ಚರ್ಯದಿಂದ ಕಣ್ಣರಳಿಸಿ, "ಓಯ್ ಕಲ್ಲು! ನನಗಾಗಿ ಸ್ವಲ್ಪ ಕಾಯಿ!"

"ಪರಾಟಗಳು ಕಲ್ಲು ಅಣ್ಣ..." ಸರು ಕೂಗಿ ಕರೆದಳು. 

"ಗೋಬಿ ಪರಾಟಗಳು!"

"ಸಮಯವಿಲ್ಲ!" ಕಲ್ಲು ಪೂರ್ತಿ ವೇಗವಾಗಿ ಅವರನ್ನು ದಾಟಿದ. ಶಾಲೆಯಲ್ಲಿ ಭೇಟಿಯಾಗೋಣ.

"ಸರಿ. ನಂತರ ಸಿಗೋಣ," ದಾಮು ಭುಜಹಾರಿಸಿ ಮತ್ತೆ ತಿನ್ನಲು ಹೋದ.

ದಾಮು ಮತ್ತು ಸರು ಎಷ್ಟು ಅದೃಷ್ಟವಂತರು, ಎಂದುಕೊಂಡ ಕಲ್ಲು. ಅವರು ಶಾಲೆಯ ಪಕ್ಕದಲ್ಲೇ ವಾಸಿಸುತ್ತಾರೆ. ಅವರು ಶಾಲೆಯ ಗಂಟೆ ಬಾರಿಸಿದಾಗ ಮನೆಯಿಂದ ಹೊರಡಬಹುದಿತ್ತು. ಶಾಲೆಯ ಹತ್ತಿರ ಬರುತ್ತಿದ್ದಂತೆ ಕಲ್ಲುವಿನ ಹೃದಯ ಜೋರಾಗಿ ಹೊಡೆದುಕೊಳ್ಳಲಾರಂಭಿಸಿತು.

ಅಲ್ಲಿ ಯಾರು ನಿಂತಿದ್ದರು ಊಹಿಸಿ? ಬಾಯಿಗೆ ಪಾನ್ ಹಾಕಿಕೊಳ್ಳುತ್ತಿದ್ದ ಮಾಸ್ತರ್‌ಜಿ! ದುರದೃಷ್ಟವೆಂದರೆ ಇದೇ!

ಓಡಿಬರುತ್ತಿದ್ದ ಕಲ್ಲು ಒಮ್ಮೆಗೆ ಜಾರುತ್ತ ನಿಂತು ಥಟ್ಟನೆ ಬಡಬಡಿಸಲಾರಂಭಿಸಿದ, "ತಡವಾಗಿರುವುದಕ್ಕೆ ಕ್ಷಮಿಸಿ ಮಾಸ್ತರ್‌ಜಿ, ಆದರೆ ಇವತ್ತು ನನ್ನ ತಪ್ಪೇನು ಇಲ್ಲ! ನಾನು ಶಬ್ಬೂಗೆ ಸ್ನಾನ ಮಾಡಲು ಸಹಾಯ ಮಾಡಬೇಕಿತ್ತು.

ನಿಮಗೆ ಗೊತ್ತಿದೆ ಅವನ ಕಾಲು ಮುರಿದಿದೆಯೆಂದು ಮತ್ತೆ..." ಇದ್ದಕ್ಕಿದ್ದಂತೆ ಬಡಬಡಿಸುವುದನ್ನು ನಿಲ್ಲಿಸಿದ, ಯಾವುದೋ ಆಶ್ಚರ್ಯಕರವಾದ ದೃಶ್ಯವನ್ನು ನೋಡಿ.

ಮಾಸ್ತರ್‌ಜಿ, ಇಡೀ ಭೂಮಿಯಲ್ಲಿ ಅತ್ಯಂತ ಭಯ ತರಿಸುವ ವ್ಯಕ್ತಿ, ನಗುತ್ತಿದ್ದರು!

"ನಿಲ್ಲು!" ಮಾಸ್ತರ್‌ಜಿ ಕೈ ಮೇಲಕ್ಕೆತ್ತಿ, ಗಂಟಲಿನಲ್ಲಿ ಪಾನ್ ಸಿಕ್ಕಿಹಾಕಿಕೊಳ್ಳುವುದನ್ನು ತಡೆಯಲು ಯತ್ನಿಸುತ್ತ, "ಇವತ್ತು ಹೊಸ ಕಥೆ ಯಾಕೆ ಹೇಳುತ್ತಿದ್ದೀಯ ನೀನು?" ಎಂದರು.

"ಯಾವ ಕಥೆ?" ಕಲ್ಲು ಗಾಬರಿಯಾದಂತೆ ಕಾಣಲು ಪ್ರಯತ್ನಿಸಿದ. "ನಾನು ಯಾವತ್ತೂ ಕಥೆ ಹೇಳುವುದಿಲ್ಲ... ಅಂದರೆ... ಆದರೆ..." ಇಲ್ಲಿ ಪರಿಸ್ಥಿತಿ ವಿಚಿತ್ರವಾಗುತ್ತಿದೆ, ಎಂದು ಯೋಚಿಸಿದ. ನಾನು ಹೇಳಿದ ಪ್ರತಿ ಪದ ನಿಜವಾದದ್ದು ಮಾಸ್ತರ್‌ಜಿ!"

"ಕಲ್ಲನ್ ನೀನು ಹದಿನೈದು ನಿಮಿಷ ಮುಂಚಿತವಾಗಿ ಬಂದಿದ್ದೀಯ," ಮಾಸ್ತರ್‌ಜಿ ಮುಖದಲ್ಲಿ ಇನ್ನೂ ಮುಗುಳ್ನಗೆಯಿತ್ತು.

"ಮುಂಚಿತವಾಗಿ?" ಕಲ್ಲು ಗಾಬರಿಯಿಂದ ಹೆಪ್ಪುಗಟ್ಟಿದಂತಾದ.

"ಮುಂಚಿತವಾಗಿ ಅಂದರೆ ಏನರ್ಥ?"

ಮಾಸ್ತರ್‌ಜಿ ಕೈಗಡಿಯಾರವನ್ನು ತೋರಿಸಿ, "ನೋಡು, ಗಂಟೆ ಏಳು ನಲವತ್ತೈದು."

"ಮುನಿಯ ಇಲ್ವ ಇಲ್ಲಿ?"

"ಇನ್ನೂ ಯಾರೂ ಇಲ್ಲ ಇಲ್ಲಿ." ಮಾಸ್ತರ್‌ಜಿ ಮತ್ತೆ ನಗಲು ಶುರು ಮಾಡಿದರು, ಅವರು ನಗುವಾಗ ಪಾನಿನ ರಸ ಗಾಳಿಯಲ್ಲಿ ಹರಡಿತು.

"ನಿನ್ನನ್ನು ಬಿಟ್ಟರೆ ಯಾರೂ ಇಲ್ಲ!"

ಕಲ್ಲು ಅಲುಗಾಡದೆ ನಿಂತಿದ್ದ, "ಅಂದರೆ ನಾನು ಇನ್ನೂ ಸ್ವಲ್ಪ ಹೊತ್ತು ಮಲಗಿರಬಹುದಿತ್ತು?" ಉಪಾಹಾರವನ್ನು ಮಾಡಿಕೊಂಡು ಬರಬಹುದಿತ್ತು? ತನ್ನಷ್ಟಕ್ಕೆ ತಾನೇ ತಲೆಯಾಡಿಸಿದ.

"ಈಗ ಅರ್ಥವಾಯಿತು. ಇದು ಶಬ್ಬೂ ಮತ್ತು ಮುನಿಯಳ ಕೆಲಸ. ಅವರಿಬ್ಬರನ್ನು ಕೊಂದು ಹಾಕುತ್ತೇನೆ. ಶಬ್ಬೂಗೆ ಮನೇಲಿದ್ದು ಬೇಜಾರಾಗಿದೆ ಎಂದು ನನ್ನ ಜೊತೆ ಈ ನಾಟಕ ಮಾಡಿದ್ದಾನೆ."

"ಮತ್ತು ನೀನು ಒಂದು ಒಳ್ಳೆಯ ಕಥೆಯನ್ನು ಕೂಡ ವ್ಯರ್ಥ ಮಾಡಿದೆ," ಮಾಸ್ತರ್‌ಜಿ ಅನುಕಂಪದಿಂದ ಹೇಳಿದರು.

"ಇರಲಿ, ಒಳಗೆ ಬಾ."

"ಇದಕ್ಕೆ ಆ ಶಬ್ಬೂಗೆ ಸರಿಯಾಗಿ ಬುದ್ಧಿ ಕಲಿಸುತ್ತೇನೆ, " ಹಲ್ಲು ಕಡಿಯುತ್ತ ಹೇಳಿದ ಕಲ್ಲು, ನಿಜವಾಗಿಯೂ ಕಲಿಸುತ್ತೇನೆ.

"ಏನು ಮಾಡುವೆ?"

"ಅವನ ಮತ್ತೊಂದು ಕಾಲು ಮುರಿಯುವೆ," ಕಲ್ಲು ದುರುಗುಟ್ಟಿಕೊಂಡು ಹೇಳಿದ.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Aparna Prasanna
* Language: kn

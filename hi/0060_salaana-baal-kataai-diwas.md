# सालाना बाल-कटाई दिवस

##
सृंगेरी श्रीनिवास के लिए वह बहुत ख़ास दिन था - उसका सालाना बाल-कटाई दिवस। 

##
हमेशा की तरह, वह गाँव के नाई के पास जाने के लिए घर से निकल पड़ा। 

##
परन्तु नाई ने कहा,  “माफ़ करना, इतने लम्बे बाल काटने के लिए आज बिलकुल समय नहीं है!” 

##
उदास, सृंगेरी श्रीनिवास बीवी से मदद माँगने वापस घर लौटा। 

##
परन्तु बीवी ने कहा,  “इतने लम्बे बाल काटने के लिए आज मेरे पास बिलकुल वक़्त नहीं है!” 

##
गुस्से में, सृंगेरी श्रीनिवास अपने दोस्त, दर्ज़ी के पास पहुँचा। 

##
परन्तु दर्ज़ी ने कहा,  “इतने लम्बे बाल काटने के लिए आज मुझे फुर्सत नहीं!” 

##
हैरान-परेशान, सृंगेरी श्रीनिवास अपने दूसरे दोस्त बढ़ई के पास गया। 

##
परन्तु बढ़ई ने भी वही कहा,  “भई, इतने लम्बे बाल काटने के लिए आज मेरे पास समय नहीं है!” 

##
बेचारा सृंगेरी श्रीनिवास। लगता है इस सालाना बाल-कटाई दिवस पर कोई उसके बाल नहीं काटेगा। 

##
रोते हुए वह अकेले गाँव के जंगल से गुज़रा। 

##
और गुफ़ा के पास बैठ कर ज़ोर-ज़ोर से रोने लगा। 

##
“शाम भी हो गई। अब मैं अपने बाल काटने का वादा कैसे पूरा करूँगा? हे भगवान, मेरी मदद करो!” 

##
गुफ़ा के अंदर चैन से सोया शेर इस शोर से तंग आ गया। 

##
वह दहाड़ते हुए बाहर निकला और सृंगेरी श्रीनिवास के सामने अपने भारी-भरकम पंजे हिलाने लगा। 

##
बेचारा सृंगेरी श्रीनिवास इतना डर गया, इतना डर गया कि... 

##
... उसके सर के सारे बाल गिर गए! 

##
सृंगेरी श्रीनिवास दौड़ते हुए अपने गाँव लौटा। 

और शेर अपनी गुफ़ा में दोबारा चैन से सो गया। 

##
अब तो सृंगेरी श्रीनिवास को बहुत लम्बे समय तक बाल नहीं काटने पड़ेंगे। 

##
* License: [CC-BY]
* Text: Rohini Nilekani
* Illustration: Angie & Upesh
* Translation: Ritu Singh
* Language: hi

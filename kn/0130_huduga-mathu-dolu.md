# ಹುಡುಗ ಮತ್ತು ಡೋಲು

##
ಪ್ರಸ್ತುತ ನಾಟಕವು ಬಾಡಿ ಥಿಯೇಟರ್ ಎನ್ನುವ ಹೊಸ ಮಾದರಿಯ ನಾಟಕದ ರೂಪದಲ್ಲಿದೆ. ಈ ಬಗೆಯ ನಾಟಕದ ವೈಶಿಷ್ಟ್ಯವೇನೆಂದರೆ, ಇದನ್ನು ಹೆಚ್ಚು ತಯಾರಿ ಇಲ್ಲದೆ, ಎಲ್ಲಿ ಬೇಕಾದರೂ, ರಂಗ ಪರಿಕರಗಳು ಇದ್ದರೂ ಇಲ್ಲದಿದ್ದರೂ, ಬಹಳ ಅಥವಾ ಕೆಲವೇ ಪಾತ್ರಧಾರಿಗಳಿದ್ದರೂ ಪ್ರದರ್ಶಿಸಬಹುದು. ಈ ನಾಟಕವನ್ನು ಪ್ರದರ್ಶಿಸಲು ಬೇಕಾದ ಸಲಹೆಗಳನ್ನು ಈ ಪುಸ್ತಕದ ಕೊನೆಯಲ್ಲಿ ಕೊಡಲಾಗಿದೆ.

ಈಗ ನಾಟಕ!
ಹುಡುಗ ಮತ್ತು ಡೋಲು

ನಿರೂಪಕ: (ರಂಗದ ಒಂದು ಬದಿಗೆ ಬಂದು ನಿಂತು) ಒಬ್ಬ ಬಡ ಹೆಂಗಸಿಗೆ ಒಬ್ಬ ಮಗನಿದ್ದನು. ಅವಳು ಶ್ರೀಮಂತರ ಮನೆಗಳಲ್ಲಿ ತೋಟದ ಮಾಲಿಯಾಗಿ ಕಷ್ಟಪಟ್ಟು ದುಡಿಯುತ್ತಿದ್ದಳು. ಪ್ರತಿಯಾಗಿ ಅವರು ಆಕೆಗೆ ಒಂದಷ್ಟು ದವಸ-ಧಾನ್ಯಗಳನ್ನು ಕೊಡುತ್ತಿದ್ದರು.

ಒಂದು ಮಗು ತಾಯಿಯಂತೆ ಮೂಕಾಭಿನಯ ಮಾಡುತ್ತದೆ. ಉಳಿದ ಮಕ್ಕಳು ತಂಡ ಮಾಡಿಕೊಂಡು ಶ್ರೀಮಂತ ಕುಟುಂಬಗಳ ಪಾತ್ರವನ್ನು ನಿರ್ವಹಿಸುತ್ತವೆ.

ತಾಯಿಯು ಪ್ರತಿ ಕುಟುಂಬದ ಬಳಿಗೆ ಹೋಗಿ ತೋಟದಲ್ಲಿ ಕೆಲಸ ಮಾಡುತ್ತಿರುವಂತೆ ಅಭಿನಯಿಸುತ್ತಾಳೆ. ಈ ಮೂವತ್ತು ಸೆಕೆಂಡುಗಳ ದೃಶ್ಯದ ನಂತರ ತಾಯಿ ಹಾಗೂ ಮಕ್ಕಳ ತಂಡಗಳು ಸ್ತಬ್ಧರಾಗಿ ನಿಲ್ಲುತ್ತಾರೆ.

ನಿರೂಪಕ: ಆದರೆ ಆಕೆ ಮಗನಿಗೆ ಚೆಂದದ ಆಟಿಕೆಗಳನ್ನೋ ಒಳ್ಳೆಯ ಬಟ್ಟೆಗಳನ್ನೋ ಕೊಡಿಸಲು ಎಂದೂ ಸಾಧ್ಯವಿಲ್ಲವೆಂದು ದುಃಖವಾಗುತ್ತಿತ್ತು.

ಒಬ್ಬ ಪುಟ್ಟ ಹುಡುಗ ಯಾವುದೋ ಹಾಡನ್ನು  
ಹಾಡುತ್ತಾ ಮೇಳದಿಂದ ಹೊರಗೆ ಓಡಿಬಂದು ಕ್ರಿಕೆಟ್ ಆಡುವಂತೆ ಅಭಿನಯಿಸುತ್ತಾನೆ. ರಂಗದ ಮಧ್ಯಕ್ಕೆ ಬಂದು ಆಟದ ಭಂಗಿಯಲ್ಲಿ ಸ್ತಬ್ಧನಾಗಿ ನಿಲ್ಲುತ್ತಾನೆ.

ನಿರೂಪಕ: ಆ ಹುಡುಗ ತುಂಬಾ ಚೂಟಿಯಾಗಿ, ಖುಷಿಯಾಗಿ ಇದ್ದ. ಆಟಿಕೆಗಳು ಇಲ್ಲವೆಂದೋ, ಒಳ್ಳೆಯ ಬಟ್ಟೆಗಳು ಇಲ್ಲವೆಂದೋ ಅವನು
ಬೇಸರಪಟ್ಟುಕೊಂಡಿರಲಿಲ್ಲ. ಅವನ ತಾಯಿ ಇಡೀ ದಿನ ಬೆವರು ಸುರಿಸಿ ದುಡಿದು ಸಂಪಾದಿಸಿದ ಧಾನ್ಯಗಳನ್ನು ಮಾರಲು ಮಾರುಕಟ್ಟೆಗೆ ಹೊರಟಿದ್ದಳು.

ತಾಯಿ ಮಗನ ಕಡೆಗೆ ಬರುತ್ತಾಳೆ ಮತ್ತು ಸ್ತಬ್ಧರಾಗಿ

ನಿಂತಿದ್ದ ಉಳಿದ ಪಾತ್ರಧಾರಿಗಳು ಮೇಳಕ್ಕೆ ಹಿಂದಿರುಗುತ್ತಾರೆ.

ನಿರೂಪಕ: ಆಕೆ ತನ್ನ ಮಗನನ್ನು ಕೇಳಿದಳು:

ತಾಯಿ: ಕಂದಾ, ಮಾರುಕಟ್ಟೆಯಿಂದ ನಿನಗೇನು ತರಲಿ?

ನಿರೂಪಕ: ಹುಡುಗ ಡೋಲಿನ ಸದ್ದಿಗೆ ಮರುಳಾಗಿದ್ದನು.

ಹಾಗಾಗಿ ಅವನು ತನ್ನ ತಾಯಿಗೆ ಹೀಗೆ ಹೇಳಿದನು:

ಹುಡುಗ: ಒಂದು ಡೋಲು ಬೇಕು ಅಮ್ಮಾ! ನನಗೆ ಆಟವಾಡಲು ಒಂದು ಡೋಲು ಬೇಕು.

##
ಮುಂದಿನ ದೃಶ್ಯವನ್ನು ನಿರೂಪಕ ವಿವರಿಸುವಾಗ ಹುಡುಗ ಸ್ತಬ್ಧನಾಗಿ ನಿಲ್ಲುತ್ತಾನೆ. ತಾಯಿ ರಂಗವನ್ನು ಒಂದು ಸುತ್ತು ಬರುತ್ತಾಳೆ. ಮತ್ತೊಬ್ಬನಿಂದ ಹಿಟ್ಟನ್ನು ಕೊಂಡುಕೊಳ್ಳುತ್ತಾಳೆ. ಹಿಂದಿರುಗುತ್ತಾ ಒಂದು ಮರದ ತುಂಡನ್ನು ಎತ್ತಿಕೊಂಡು ತನ್ನ ಮಗನಲ್ಲಿಗೆ ಬರುತ್ತಾಳೆ.

ನಿರೂಪಕ: ತನ್ನ ಮಗನಿಗಾಗಿ ಡೋಲನ್ನು ಕೊಂಡುಕೊಳ್ಳಲು ಬೇಕಾದಷ್ಟು ಹಣ ತನ್ನ ಬಳಿ ಎಂದಿಗೂ ಇರುವುದಿಲ್ಲವೆಂದು ತಾಯಿಗೆ ಚೆನ್ನಾಗಿ ತಿಳಿದಿತ್ತು. ಆಕೆ ಮಾರುಕಟ್ಟೆಗೆ ಹೋಗಿ ಕಾಳನ್ನು ಮಾರಿ, ಸ್ವಲ್ಪ ಕಡಲೆಹಿಟ್ಟನ್ನು ಮತ್ತು ಉಪ್ಪನ್ನು ಕೊಂಡುತಂದಳು. ಮರಳಿ ಮನೆಗೆ ಬರುವಾಗ ಮಗನನ್ನು
ಬರಿಗೈಯಲ್ಲಿ ಎದುರುಗೊಳ್ಳಬೇಕೆಂದು ದುಃಖಗೊಂಡಳು. ಹಾಗಾಗಿ ದಾರಿಯಲ್ಲಿ ಚೆಂದದ ಮರದ ತುಂಡೊಂದನ್ನು ಕಂಡಾಗ, ಅದನ್ನು ಮಗನಿಗಾಗಿ ತಂದಳು.

ಹುಡುಗನಿಗೆ ಆ ಮರದ ತುಂಡನ್ನು ಏನು ಮಾಡುವುದೆಂದು ತಿಳಿಯಲಿಲ್ಲ.  ಆದರೂ, ಅವನು ಆಟವಾಡಲು ಹೊರಗೆ ಹೋದಾಗ ಸಂತೋಷದಿಂದ ಅದನ್ನು ತನ್ನ ಜೊತೆ ತೆಗೆದುಕೊಂಡು ಹೋದನು.

ಹಾಗೆ ಹೋಗುತ್ತಾ ಖುಷಿಯಾದ ಲಹರಿಯಲ್ಲಿ ಮನಸ್ಸಿಗೆ ಬಂದ ಹಾಡನ್ನು ಹಾಡತೊಡಗಿದನು:

ಹುಡುಗ ರಂಗದ ಮೇಲೆ ಓಡಾಡುವಾಗ ಮೇಳದವರು ಅವನನ್ನು ನೋಡುತ್ತಾರೆ.

ಹುಡುಗ: ಢಮರೆ ಢಮರೆ ಢಂ!
ಢಮರೆ ಢಮರೆ ಢಂ!
ನಾನು ಕೇಳಿದ್ದು ಡೋಲು 
ನನಗೇನು ಸಿಕ್ಕಿತು ಅದರ ಬದಲು
ಚೆಂದದ ಮರದ ತುಂಡು, 
ಹಿಗ್ಗಿದೆ ನನ್ನ ಅದೃಷ್ಟ ಕಂಡು!
ಢಮರೆ ಢಮರೆ ಢಂ!
ಢಮರೆ ಢಮರೆ ಢಂ!

ಹಾಡು ಮುಗಿಯುತ್ತಾ ಬಂದಂತೆ ಒಬ್ಬ ಮುದುಕ ಮೇಳದಿಂದ ಹೊರಬರುತ್ತಾನೆ. ಒಲೆ ಉರಿಸಲು ಪ್ರಯತ್ನಿಸುವಂತೆ ಮೂಕಾಭಿನಯ ಮಾಡುತ್ತಾನೆ. ಅವನು ಕೆಮ್ಮಿದಂತೆಲ್ಲಾ ಇಡೀ ಮೇಳವು ಅವನೊಂದಿಗೆ ಕೆಮ್ಮುತ್ತಾ ಅವನ ದುಃಸ್ಥಿತಿಯನ್ನು ಎತ್ತಿ ತೋರಿಸುತ್ತದೆ.

##
ನಿರೂಪಕ: ಹುಡುಗ ದಾರಿಯಲ್ಲಿ ಜಿಗಿದಾಡುತ್ತಾ ಬರುವಾಗ ಒಬ್ಬ ಮುದುಕನನ್ನು ನೋಡಿದನು. ಆ ಮುದುಕನು ಬೆರಣಿಯಿಂದ ತನ್ನ ಒಲೆಯನ್ನು ಹೊತ್ತಿಸಲು ಪ್ರಯತ್ನಿಸುತ್ತಿದ್ದನು. ಬೆಂಕಿ ಸರಿಯಾಗಿ ಹೊತ್ತಿಕೊಳ್ಳದೆ ಹೊಗೆ ಸುತ್ತಿಕೊಂಡಿತ್ತು. ಹೊಗೆಯಿಂದ ಮುದುಕನಿಗೆ ಕೆಮ್ಮು ಬಂದು ಕಣ್ಣಲ್ಲಿ ನೀರು ಸುರಿಯುತ್ತಿತ್ತು. ಹುಡುಗನು ಮುದುಕನ ಬಳಿಗೆ ಓಡಿ ಹೀಗೆ ಹೇಳಿದನು:

ಹುಡುಗ: ಏನಾಯಿತು ತಾತ? ನಾನೇದಾರೂ ಸಹಾಯ ಮಾಡಲೇ?

ಮುದುಕ: ಏನು ಹೇಳಲಿ ಕಂದಾ, ನಾನು ಅಡುಗೆ ಮಾಡಬೇಕು, ಆದರೆ ಈ ಒಲೆ ಉರಿಯುತ್ತಿಲ್ಲ ನೋಡು.

ಈ ಒಲೆ ಹೊತ್ತಿಕೊಳ್ಳುತ್ತಿಲ್ಲ

ನಾ ಅಡುಗೆ ಮಾಡಬೇಕಲ್ಲ

ನೋಡು ಈ ಒಲೆ ಹೊತ್ತಿಕೊಳ್ಳುತ್ತಿಲ್ಲ!  

ಯಾರು ಈ ಒಲೆ ಹಚ್ಚುತ್ತೀರಿ?

##
ಕೈ ಎರಡೂ ಸೋತಿವೆ, ಕಣ್ಣೆಲ್ಲಾ ಉರಿ

ನಾನು ಉಣ್ಣಬೇಕು, ಅದಕ್ಕೆ ಆಹಾರ ಬೇಕು,

ಅಯ್ಯೋ! ಒಲೆ ಉರಿಸೋಕೆ ಒಂದು

ಮರದ ತುಂಡು ಸಾಕು!

ಹುಡುಗ: ನನ್ನ ಈ ಮರದ ತುಂಡನ್ನು ತೆಗೆದುಕೋ ತಾತ, ನಿನ್ನ ಒಲೆ ಹೊತ್ತಿಸುವುದಕ್ಕೆ ಇದನ್ನು ಬಳಸು.

ನಿರೂಪಕ ಮಾತನಾಡುತ್ತಿರುವಾಗ ಈ ಮುಂದಿನ ದೃಶ್ಯಗಳ ಮೂಕಾಭಿನಯ ನಡೆಯುತ್ತದೆ.

ನಿರೂಪಕ: ಮುದುಕನಿಗೆ ಬಹಳ ಆನಂದವಾಯಿತು. ಅವನು ಒಲೆ ಹೊತ್ತಿಸಿ ರೊಟ್ಟಿ ಮಾಡಿ, ಹುಡುಗನಿಗೂ ಒಂದು ರೊಟ್ಟಿಯನ್ನು ಕೊಟ್ಟನು. 

ಮುದುಕ ಮೇಳಕ್ಕೆ ಹಿಂದಿರುಗುತ್ತಾನೆ. 

ಹುಡುಗ ತನ್ನ ಹಾಡನ್ನು ಹಾಡುತ್ತಾ ಮುಂದುವರಿದನು:

ಹುಡುಗ: ಲಾ-ಲಾ-ಲ-ಲ-ಲಾ-ಲಾ-ಲ-ಲ-ಲಾ-ಲಾ-ಲ-ಲಾ
ಲಾ-ಲಾ-ಲ-ಲ-ಲಾ-ಲಾ-ಲ-ಲ-ಲಾ-ಲಾ-ಲ-ಲಾ!

ಮರದ ತುಂಡಾದರೇನು, ಡೋಲು ಅಲ್ಲವಾದರೇನು 

ಮರದ ತುಂಡು  ಡೋಲಲ್ಲ, ಆದರೆ ಅದರಿಂದ ಎಂತಹ ರುಚಿಯಾದ ರೊಟ್ಟಿ ಸಿಕ್ಕಿತಲ್ಲ! ಮರದ ತುಂಡು ಡೋಲಲ್ಲ, ಆದರೆ ಅದರಿಂದ ಎಂತಹ
ರುಚಿಯಾದ ರೊಟ್ಟಿ ಸಿಕ್ಕಿತಲ್ಲ!
ಲಾ-ಲಾ-ಲ-ಲ-ಲಾ-ಲಾ-ಲ-ಲ-ಲಾ-ಲಾ-ಲ-ಲಾ
ಲಾ-ಲಾ-ಲ-ಲ-ಲಾ-ಲಾ-ಲ-ಲ-ಲಾ-ಲಾ-ಲ-ಲಾ!

ನಿರೂಪಕ: ಹುಡುಗ ನಡೆಯುತ್ತಾ ಬರುವಾಗ ಒಬ್ಬ ಕುಂಬಾರನ ಹೆಂಡತಿಯನ್ನು ಕಂಡನು. ಅವಳ ಮಡಿಲಲ್ಲಿ ಪುಟ್ಟ ಮಗುವೊಂದಿತ್ತು. ಮಗು ಅಳುತ್ತಾ, ಕಿರುಚಾಡುತ್ತಾ ತನ್ನ ಕೈಯನ್ನು ಬೀಸುತ್ತಿತ್ತು.

ಇದಕ್ಕೆ ಮೊದಲು, ಕುಂಬಾರನ ಹೆಂಡತಿಯು ಕೈಯಲ್ಲಿ ಮಗುವನ್ನು ಹಿಡಿದವಳಂತೆ ಅಭಿನಯಿಸುತ್ತಾ, ಮೇಳದಿಂದ ಹೊರ ಬರುತ್ತಾಳೆ. ಅವಳು ಮಗುವನ್ನು ಸಮಾಧಾನಪಡಿಸಲು ಪ್ರಯತ್ನಿಸುತ್ತಿರುವಾಗ, ಮೇಳ ಲಾಲಿ ಹಾಡನ್ನು ಹಾಡುತ್ತದೆ. ಯಾವುದಾದರೂ ಪ್ರಾದೇಶಿಕ ಲಾಲಿ ಹಾಡನ್ನು ಬಳಸಬಹುದು.

ಹುಡುಗ ಹೀಗೆ ಹೇಳಿದನು:

ಹುಡುಗ: ತಾಯಿ, ನಿನ್ನ ಮಗು ಏಕೆ ಅಳುತ್ತಿದೆ?

ಕುಂಬಾರನ ಹೆಂಡತಿ: ನನ್ನ ಮಗಳಿಗೆ ಹಸಿವಾಗಿದೆ. ಅವಳು ಬೆಳಗಿನಿಂದ ಏನೂ ತಿಂದಿಲ್ಲ. ಅವಳಿಗೆ ನಾನು ಏನನ್ನೂ ಕೊಡಲಾರೆ,
ಏಕೆಂದರೆ ಮನೆಯಲ್ಲಿ ಏನೂ ಇಲ್ಲ. ಒಂದು ರೊಟ್ಟಿ ಇದ್ದಿದ್ದರೆ!

ನಿರೂಪಕ: ಹುಡುಗನು ತನ್ನ ಬಳಿ ಇದ್ದ ರೊಟ್ಟಿಯನ್ನು ಧಾರಾಳವಾಗಿ ಕುಂಬಾರನ ಹೆಂಡತಿಗೆ ಕೊಟ್ಟುಬಿಟ್ಟನು. ಆಕೆ ತನ್ನ ಮಗುವಿಗೆ ರೊಟ್ಟಿಯನ್ನು ಕೊಡುತ್ತಿದ್ದಂತೆ, ಅವಳು ಅದನ್ನು ಗಬಗಬ ತಿಂದು ಅಳು ನಿಲ್ಲಿಸಿದಳು. ತಾಯಿಗೆ ಬಹಳ ಸಂತೋಷವಾಗಿ ಹುಡುಗನಿಗೆ
ಒಂದು ಮಡಕೆಯನ್ನು ಕೊಟ್ಟಳು.

ಈ ಮೇಲಿನ ದೃಶ್ಯವನ್ನು ನಿರೂಪಕ ವಿವರಿಸುತ್ತಿದ್ದಂತೆ ಮೂಕಾಭಿನಯ ಮಾಡಲಾಗುತ್ತದೆ. ದೃಶ್ಯ ಮುಗಿದ ನಂತರ ಆ ತಾಯಿ ಮಗುವಿನೊಂದಿಗೆ ಮೇಳಕ್ಕೆ ಹಿಂದಿರುಗುತ್ತಾಳೆ. ಹುಡುಗ ಮಡಕೆಯನ್ನು
ಹೊತ್ತುಕೊಂಡು ಮುಂದುವರೆಯುತ್ತಾನೆ.

ಹುಡುಗ ಒಂದು ಹಾಸ್ಯಗೀತೆಯನ್ನು ಹಾಡುತ್ತಾ ಹೊರಟನು:

##
ಹುಡುಗ: ಢಮರೆ ಢಮರೆ ಢಂ!
ಢಮರೆ ಢಮರೆ ಢಂ!
ನಾನು ರೊಟ್ಟಿ ಕೊಟ್ಟುಬಿಟ್ಟೆನು

ಮತ್ತೇನು ಪಡೆದೆನು?
ನಾನು ರೊಟ್ಟಿ ಕೊಟ್ಟುಬಿಟ್ಟೆನು

ಅಂದವಾದ ಒಂದು ಮಡಕೆ ಪಡೆದೆನು!
ಢಮರೆ ಢಮರೆ ಢಂ!

ಢಮರೆ ಢಮರೆ ಢಂ!

ನಿರೂಪಕ: ಹುಡುಗ ಹಾಡುತ್ತಾ ನದಿ ದಡಕ್ಕೆ ಬಂದಾಗ ಅಲ್ಲಿ ನಡೆಯುತ್ತಿದ್ದ ವಿಚಿತ್ರವಾದ ಘಟನೆಯನ್ನು ಕಂಡು ನಿಂತನು.

ಮೇಳದವರು ಕೈಗಳನ್ನು ಅಲೆಯಂತೆ ಆಡಿಸುತ್ತಾ, ಹರಿಯುತ್ತಿರುವ ನದಿಯನ್ನು ಸಂಕೇತಿಸುತ್ತಾರೆ. ಅಗಸ ಮತ್ತು ಅವನ ಹೆಂಡತಿ ಮೇಳದಿಂದ ಹೊರಬಂದು, ಜಗಳ ಮಾಡುತ್ತಿರುವಂತೆ ಮೂಕಾಭಿನಯ ಮಾಡುತ್ತಾರೆ. ಅವರಿಬ್ಬರು ತುಂಬಾ ಜೋರಾಗಿ ಕಿರುಚಾಡುತ್ತಿದ್ದರೂ,
ಧ್ವನಿಯೇನೂ ಕೇಳಿ ಬರುವುದಿಲ್ಲ.

ಅಗಸ ತನ್ನ ಹೆಂಡತಿಯೊಂದಿಗೆ ಜೋರಾಗಿ ಜಗಳ ಮಾಡುತ್ತಿರುವಾಗ, ಹುಡುಗ ಹೀಗೆ ಕೇಳಿದನು:

ಹುಡುಗ: ಅಯ್ಯಾ, ಏನು ವಿಷಯ? ಏಕೆ ನಿನ್ನ ಹೆಂಡತಿಯೊಂದಿಗೆ ಜಗಳವಾಡುತ್ತಿರುವೆ?

ನಿರೂಪಕ: ಅಗಸ ಹೀಗೆ ಹೇಳಿದ:

ಅಗಸ: ನೋಡು ಮಗು, ವಿಷಯವೇನೆಂದರೆ:

##
ಇವಳಿಗೊಂದು ಮಡಕೆ ಕೊಟ್ಟೆ, ಬಹಳ ದುಬಾರಿ,
ಇವಳು ಒಡೆದಳದನ್ನು ಮತ್ತೊಂದು ಸಾರಿ,
ದುಬಾರಿ ಮಡಕೆ ಒಡೆದಳು ಹೆಂಡತಿ

ಇದೀಗ ದೊಡ್ಡ ನಷ್ಟದ ಸಂಗತಿ! 

ನನ್ನಲಿದ್ದ ಮಡಕೆ, ಅದೇ ಕೊನೆಯದು 

ಈಗ ಏನು ಮಾಡಬೇಕೆಂದೇ ತಿಳಿಯದು.

ನಾನು ಕೊಟ್ಟ ಮಡಕೆಯನ್ನು ಒಡೆದು ಹಾಕಿದಳು
ಮಡಕೆ ಬೇಕೀಗ ಬಟ್ಟೆ ಕುದಿಸಿ ಒಗೆಯಲು
ಮಡಕೆಯಿಲ್ಲದೆ ಕೆಲಸ ಮುಂದೆ ಸಾಗದು 

ಅಯ್ಯೋ, ಏನು ಮಾಡಲಿ ಬಟ್ಟೆ ಕೊಳೆಯು ಹೋಗದು!

ಹಾಗಾಗಿ ಈ ಬಟ್ಟೆಗಳನ್ನು ಒಗೆಯುವ ಮುನ್ನ ಕುದಿಸಲು ನನ್ನ ಬಳಿ ಮಡಕೆ ಇಲ್ಲ. ಇವಳಿಂದ ನನ್ನ ಸಂಪಾದನೆಗೆ ಕುತ್ತು.

ಹುಡುಗ:  ಅಯ್ಯಾ, ದಯವಿಟ್ಟು ನಿನ್ನ ಹೆಂಡತಿಯ ಜೊತೆ     ಜಗಳವಾಡಬೇಡ. ನನ್ನ ಹತ್ತಿರವಿರುವ ಈ ಮಡಕೆಯನ್ನು ತೆಗೆದುಕೋ.

ನಿರೂಪಕ:  ಮಡಕೆಯನ್ನು ನೋಡಿದ ಅಗಸನಿಗೆ ತುಂಬಾ  ಸಂತೋಷವಾಯಿತು. ಹುಡುಗನ ಒಳ್ಳೆಯತನಕ್ಕೆ ಮನಸೋತು ಅವನಿಗೆ ಒಂದು ಚೆಂದದ ಅಂಗಿಯನ್ನು ಕೊಟ್ಟನು.

##
ಇಡೀ ಮೇಳ ಅಂಗಿಯನ್ನು ಕೊಂಡಾಡುತ್ತದೆ. "ಆಹಾ! ಎಷ್ಟು ಚೆಂದದ ಅಂಗಿ! ಅದರ ಬಣ್ಣ ನೋಡಿ, ಎಷ್ಟು ಚೆನ್ನಾಗಿದೆ! ಎಷ್ಟು ಬೆಚ್ಚಗಿದೆ!" ಅಗಸ ಮತ್ತು ಅವನ ಹೆಂಡತಿ ಮೇಳಕ್ಕೆ ಹಿಂದಿರುಗುತ್ತಾರೆ.

ಹುಡುಗ ತನ್ನ ಹಾಸ್ಯಗೀತೆ ಹಾಡುತ್ತಾ ಮುಂದುವರೆದನು.

ಹುಡುಗ: ಮುಂದೆ ನಡೆಯುತ್ತಿದ್ದೆ ನನ್ನ ಪಾಡಿಗೆ 

ಕೈಯಲ್ಲಿ ಇತ್ತು ನನ್ನ ಮಡಕೆ 

ದಾರಿಯಲ್ಲಿ ಸಿಕ್ಕ ಅಗಸನೊಬ್ಬನು 

ಮಡಕೆಯ ಬದಲು ಕೊಟ್ಟ ಚೆಂದದ ಅಂಗಿಯನ್ನು! ಇದೆಲ್ಲ ತುಂಬ ವಿಚಿತ್ರವಾಗಿದೆ 

ಜನ ಹುಡುಕುತ್ತಿರುವ ವಸ್ತುಗಳೆಲ್ಲ 

ನನ್ನ ಬಳಿ ಇದೆ!

ನಿರೂಪಕ:  ಹುಡುಗ ತನ್ನ ಅಂಗಿಯನ್ನು ಮೆಚ್ಚಿಕೊಳ್ಳುತ್ತಾ,  ಮುಂದೆ ಹೊರಟನು. ಅವನು ಒಂದು ಸೇತುವೆಯ ಬಳಿ ಬಂದಾಗ ಅಲ್ಲಿನ ದೃಶ್ಯ ನೋಡಿ ಬೆಚ್ಚಿದನು.

ಈ ಮುಂದಿನ ನಿರೂಪಣೆಯಲ್ಲಿ ಮೇಳ ಕೊರೆಯುವ ಗಾಳಿ ಬೀಸುವ ಶಬ್ದ ಮಾಡುತ್ತದೆ. ಒಬ್ಬ ಮನುಷ್ಯ ಮೇಳದಿಂದ ನಡುಗುತ್ತಾ ಹೊರಗೆ ಬರುತ್ತಾನೆ. ನಡುಗುತ್ತಲೇ ಮುದುರಿಕೊಂಡು ಕುಳಿತುಕೊಳ್ಳುತ್ತಾನೆ.

ಒಬ್ಬ ಮನುಷ್ಯ ಅಂಗಿಯೇ ಇಲ್ಲದೆ ಚಳಿಯಲ್ಲಿ ನಡುಗುತ್ತಾ ಇದ್ದನು. ಅವನಿಗೆ ಪೆಟ್ಟಾದಂತೆ ಕಾಣುತ್ತಿತ್ತು. ಹಾಗಾಗಿ ನೋವಿನಿಂದ ನರಳುತ್ತಿದ್ದನು. ಹುಡುಗನಿಗೆ ಮರುಕ ಉಂಟಾಗಿ ಅವನ ಬಳಿಗೆ ಓಡಿ ಹೀಗೆಂದನು:

ಹುಡುಗ: ನಿಮಗೆ ತುಂಬಾ ಪೆಟ್ಟಾಗಿದೆ ಎನಿಸುತ್ತದೆ ಅಯ್ಯೋ, ಗಾಯದಿಂದ ರಕ್ತ ಒಸರುತ್ತಿದೆ!

ನಿಮ್ಮ ಸಹಾಯಕ್ಕಾಗಿ ಯಾರನ್ನಾದರೂ ಕರೆಯುವೆ ನಿಮಗೆ ಒಂದು ಅಂಗಿಯು ಬೇಕಾಗಿದೆ.

ನಿರೂಪಕ: ಹುಡುಗ ಆ ಮನುಷ್ಯನ ದಯನೀಯ ಪರಿಸ್ಥಿತಿಗೆ ಕಾರಣವೇನೆಂದು ಕೇಳಿದನು. ಆ ಮನುಷ್ಯ ಹೀಗೆಂದನು:

ಮುಂದಿನ ದೃಶ್ಯ ಮೂಕಾಭಿನಯದಲ್ಲಿ ಸಾಗುತ್ತದೆ. ಕೆಲವು ಪಾತ್ರಧಾರಿಗಳು ಗುಂಪಾಗಿ ಮೇಳದಿಂದ ಹೊರಬಂದು ಒಬ್ಬ ಮನುಷ್ಯನನ್ನು (ಮೇಲೆ ಕಾಣಿಸಿದ ವ್ಯಕ್ತಿ) ಅಟ್ಟಿಸಿಕೊಂಡು ಬಂದು ಅವನನ್ನು ದೋಚುತ್ತಾರೆ.

##
ವ್ಯಕ್ತಿ: ನಾನು ಕುದುರೆಯೇರಿ ಅವಸರವಾಗಿ ಹೊರಟಿದ್ದೆ. ನಾನು ಕುದುರೆಯೇರಿ ಪಟ್ಟಣಕ್ಕೆ ಹೊರಟಿದ್ದೆ. 

ಕಳ್ಳರು ಬಂದರು, ನನ್ನ ಹಿಡಿದರು
ಕೆಳಗೆ ದೂಡಿದರು, ತಳ್ಳಿ ಹಾಕಿದರು. 

ನನ್ನಲ್ಲಿದ್ದ ದುಡ್ಡನ್ನೆಲ್ಲ ದೋಚಿದರು.
ನಾನು ಎದುರಿಸಿದೆ ಅವರನು ಕಷ್ಟವಾದರೂ

ಆದರೇನು, ನನ್ನ ಹೊಡೆದು ಚಚ್ಚಿದರು 

ಪೆಟ್ಟು ಮಾಡಿ ನೋವಿನಲ್ಲಿ ಬಿಟ್ಟು ಹೋದರು 

ಅಂಗಿ ಸಹಿತ ಎಲ್ಲ ದೋಚಿ ಓಡಿಹೋದರು!

ಹಾಡು ಮುಗಿಯುತ್ತಿದ್ದಂತೆ ಕಳ್ಳರಾಗಿ ಅಭಿನಯಿಸುತ್ತಿದ್ದ ಗುಂಪು ಮೇಳಕ್ಕೆ ಹಿಂದಿರುಗುತ್ತದೆ.

ನಿರೂಪಕ: ಹುಡುಗ ಹೇಳಿದನು:

ಹುಡುಗ: ನಿಮಗೆ ನನಗಿಂತಲೂ ಹೆಚ್ಚಾಗಿ ಈ ಅಂಗಿಯ ಅವಶ್ಯಕತೆಯಿದೆ. ದಯವಿಟ್ಟು ಈ ಅಂಗಿಯನ್ನು ತೆಗೆದುಕೊಳ್ಳಿ. ಇದು ನಿಮ್ಮನ್ನು ಬೆಚ್ಚಗಿಡುತ್ತದೆ. 

ನಿರೂಪಕ: ಪುಟ್ಟ ಹುಡುಗನ ಕರುಣೆಗೆ ವ್ಯಕ್ತಿ ಕರಗಿಹೋದ. ಅವನು ಹುಡುಗನಿಗೆ ಹೃತ್ಪೂರ್ವಕವಾಗಿ ಧನ್ಯವಾದಗಳನ್ನು ತಿಳಿಸಿ ತನ್ನ ಬಳಿಯಿದ್ದ ದೊಡ್ಡ ಸುಂದರ ಕುದುರೆಯನ್ನು ಅವನಿಗೆ ಕೊಟ್ಟ.

ಗಾಯಗೊಂಡ ವ್ಯಕ್ತಿ ಮೇಳಕ್ಕೆ ಹಿಂದಿರುಗುತ್ತಾನೆ. ಇಡೀ ಮೇಳ ಕುದುರೆ ಓಡುವಂತೆ ಸಪ್ಪಳ ಮಾಡುತ್ತಾ ಅಭಿನಯಿಸುತ್ತದೆ. ಆ ಸದ್ದಿಗೆ ಡೋಲಿನ ಸದ್ದು ಕೂಡ ಜೊತೆಯಾಗಬಹುದು. ಮೇಳ ನಿಂತಲ್ಲೇ ಕುದುರೆ ಸವಾರಿ ಮಾಡುವಂತೆ ಅಭಿನಯಿಸುತ್ತದೆ. ಹುಡುಗ ಆ
ಕುದುರೆಯನ್ನು ಸವಾರಿ ಮಾಡುವ ಭಂಗಿಯಲ್ಲಿ ರಂಗವನ್ನು ಒಂದು ಸುತ್ತು ಬರುತ್ತಾನೆ.

ಹುಡುಗನಿಗೆ ಬಹಳ ಸಂತೋಷವಾಯಿತು.
ಅವನು ತನ್ನ ಹಾಡನ್ನು ಹಾಡುತ್ತಾ ಕುದುರೆ ಸವಾರಿ ಮುಂದುವರೆಸಿದನು.

ಹುಡುಗ: ಆಹಾ! ಇದೆಲ್ಲಾ ಎಷ್ಟು ಮಜವಾಗಿದೆ
ಜನರಿಗೆ ಬೇಕಾದ್ದೆಲ್ಲಾ ನನ್ನ ಬಳಿಯಿದೆ!
ಒಬ್ಬ ವ್ಯಕ್ತಿಗೊಂದು ಅಂಗಿ ಬೇಕಿತ್ತು
ದೊಡ್ಡದೊಂದು ಕುದುರೆ ಮಾತ್ರ ಅವನ ಬಳಿಯಿತ್ತು!
ನಾನು ನನ್ನ ಅಂಗಿ ಕೊಟ್ಟೆ, ಬದಲಿಗೆ ಏನು ಸಿಕ್ಕಿತು?
ಅವನ ದೊಡ್ಡ ಸುಂದರ ಕುದುರೆ ಸಿಕ್ಕಿತು.

##
ಮೇಳ ಹಾಗೂ ಹುಡುಗನ ಕುದುರೆ ಸವಾರಿ ನಿಲ್ಲುತ್ತದೆ. ಮೇಳದಿಂದ ಮತ್ತೊಂದು ಗುಂಪು ಹೊರಬರುತ್ತದೆ. ಅವರಲ್ಲಿ ಮದುಮಗ, ಅವನ ಸಂಬಂಧಿಗಳು ಹಾಗೂ ಡೋಲು ಬಾರಿಸುವವರು ಇರುತ್ತಾರೆ.

ನಿರೂಪಕ: ಅವನು ಕುದುರೆಯನ್ನು ಕರೆದುಕೊಂಡು ಮುಂದೆ ನಡೆಯುತ್ತಿರುವಾಗ, ತುಂಬ ಅಲಂಕಾರ ಮಾಡಿಕೊಂಡಿದ್ದ ಜನರ ದೊಡ್ಡ ಗುಂಪೊಂದನ್ನು ಎದುರಾದನು. ಆ ಗುಂಪು ಮದುಮಗ ಮತ್ತು ಸಂಗೀತಗಾರರನ್ನು ಒಳಗೊಂಡ ದಿಬ್ಬಣವಾಗಿತ್ತು. ಮದುವೆಯ ದಿಬ್ಬಣ ಹೊರಡಲು ಸಿದ್ಧರಾಗಿರುವಂತೆ ಕಾಣುತ್ತಿದ್ದ ಅವರೆಲ್ಲರೂ ಜೋಲುಮೋರೆ ಹಾಕಿಕೊಂಡು ಮರದ ಕೆಳಗೆ ಕುಳಿತಿದ್ದರು.

ಈ ಸಂದರ್ಭದಲ್ಲಿ ವರನ ಕಡೆಯವರು ಹಾಗೂ ಉಳಿದ ಮೇಳದವರು ಜನಪ್ರಿಯವಾದ ವಿವಾಹಗೀತೆಯನ್ನು ನಿಧಾನ ಗತಿಯಲ್ಲಿ ಬೇಸರದಿಂದ ಹಾಡುವರು.

ಹುಡುಗ ನಿಂತು ಅವರೆಲ್ಲ ಸಪ್ಪಗಿರುವುದಕ್ಕೆ ಕಾರಣವನ್ನು ವಿಚಾರಿಸಿದನು. ವರನ ತಂದೆ ಹೇಳಿದನು:

ವರನ ತಂದೆ: ನೋಡು ಮಗು, ನಾವೆಲ್ಲ ಮದುವೆ ದಿಬ್ಬಣದವರು. ದಿಬ್ಬಣ ಹೊರಡಲು ವರನಿಗೆ ಒಂದು ಕುದುರೆ ಬೇಕು. ಕುದುರೆಯನ್ನು ಕರೆದುಕೊಂಡು ಬರಬೇಕಾಗಿದ್ದ ವ್ಯಕ್ತಿ ಇನ್ನೂ ಬಂದಿಲ್ಲ. ಶುಭ ಮುಹೂರ್ತ ಬೇರೆ ಮೀರಿ ಹೋಗುತ್ತಿದೆ.

ನಿರೂಪಕ: ವರ ತಾನೇ ಮುಂದೆ ಬಂದು ಹುಡುಗನಿಗೆ ಹೀಗೆ ಹೇಳಿದನು:

ವರ: ನಾನೇ ಮದುಮಗ

ಮದುಮಗಳ ನೋಡುವ ಕಾತರ ಈಗ
ದಿಬ್ಬಣದ ಕುದುರೆಯ ಅಪೇಕ್ಷೆಯಲಿ 

ನಡೆದುಹೋಗಿ ಅಲ್ಲಿಗೆ ತಲುಪಲಾಗದು

ಕುದುರೆ ಇಲ್ಲ, ಹೊತ್ತು ಮೀರುತ್ತಿರುವುದು
ಬಂದಿರುವ ನೆಂಟರೆಲ್ಲ ಊಟಕ್ಕಾಗಿ ಕಾದಿರುವರಲ್ಲ ನಾನೇ ನನ್ನ ಮದುವೆಗೆ ಹೋಗಲಾರೆನಲ್ಲ! 

ನನಗೆ ಸಧ್ಯದಲ್ಲೇ ಬೇಕು, ಕುದುರೆ ಬೇಕು, ಕುದುರೆ ಬೇಕು ವೇಗವಾಗಿ ಓಡುವ ಕುದುರೆ ಬೇಕು!

##
ಮೇಳ: ಕುದುರೆ ಬೇಕು, ಅವನಿಗೆ ಒಂದು ಕುದುರೆ ಬೇಕು!
ವೇಗವಾಗಿ ಓಡುವ ಕುದುರೆ ಬೇಕು!

ನಿರೂಪಕ: ಹುಡುಗ ಕಷ್ಟದಲ್ಲಿರುವವರಿಗೆ ಸಹಾಯ ಮಾಡುವ ಸ್ವಭಾವದವನು. ಆದರಿಂದ ತನ್ನ ಕುದುರೆಯನ್ನು ವರನಿಗೆ ಕೊಟ್ಟನು. ವರನಿಗೆ ಬಹಳ ಸಂತೋಷವಾಗಿ, ಕುದುರೆಗೆ ಬದಲಾಗಿ ತಾನು ಹುಡುಗನಿಗೆ ಏನು ಕೊಡಬಹುದೆಂದು ಕೇಳಿದನು. ಸುತ್ತ ಕಣ್ಣು ಹಾಯಿಸಿದ ಹುಡುಗನಿಗೆ ಮದುವೆ ಮೇಳದಲ್ಲಿ ಡೋಲು ಬಾರಿಸುವವನೊಬ್ಬ ಕಂಡನು. ತಟ್ಟನೆ ಹುಡುಗ ಹೀಗೆಂದನು:

ಹುಡುಗ: ಗಾದೆಮಾತು ನಿಜವಾಯಿತು

ಉಪಕಾರಕ್ಕೆ ಫಲ ದೊರೆಯಿತು
ಕುದುರೆಯಿಂದ ಕಷ್ಟ ಕಳೆಯಿತು 

ನನಗೆ ಬೇಕಾದ ವಸ್ತು ಸಿಕ್ಕಿತು!
ಆ ಚಂದದ ಡೋಲನ್ನು ನೀಡುವೆಯಾ? 

ನನ್ನ ಕನಸ ನನಸು ಮಾಡುವೆಯಾ?

ದಯಮಾಡಿ ನನ್ನ ಕನಸು ನನಸು ಮಾಡುವೆಯಾ!

##
ಈ ಮುಂದಿನ ನಿರೂಪಣೆಯ ಸಮಯದಲ್ಲಿ ಡೋಲು ಬಾರಿಸುವವನು ಮುಂದೆ ಬಂದು ತನ್ನ ಡೋಲನ್ನು ಹುಡುಗನಿಗೆ ಕೊಡುತ್ತಾನೆ.

ನಿರೂಪಕ: ವರನು ಹುಡುಗನಿಗೆ ಡೋಲನ್ನು ಕೊಡಬೇಕೆಂದು ಡೋಲು ಬಾರಿಸುವವನನ್ನು ವಿನಂತಿಸಿಕೊಂಡನು. ಡೋಲು ಬಾರಿಸುವವನು
ತನಗೆ ಹೊಸ ಡೋಲು ಕೊಳ್ಳಲು ಸಾಕಾಗುವಷ್ಟು ಹಣ ಸಿಗುವುದೆಂಬ ನಂಬಿಕೆ ಇದ್ದಿದ್ದರಿಂದ, ಸಂತೋಷವಾಗಿಯೇ ಡೋಲನ್ನು ಹುಡುಗನಿಗೆ ಕೊಟ್ಟನು.

ವರನ ಕಡೆಯವರು ಹಾಗೂ ಇತರರು ಮೇಳಕ್ಕೆ ಹಿಂದಿರುಗುತ್ತಾರೆ. ಎಲ್ಲರೂ ಇನ್ನು ಯಾವುದೇ ಅಡೆತಡೆಗಳಿಲ್ಲದೆ ಮದುವೆ ನೆರವೇರುವುದೆಂಬ ಸಂತಸದಿಂದ, ಹುಮ್ಮಸ್ಸಿನಿಂದ ವಿವಾಹಗೀತೆಯನ್ನು ಹಾಡುತ್ತಾರೆ.

ನಿರೂಪಕ: ಹುಡುಗ ತನ್ನ ಹೊಸ ಡೋಲು ಬಾರಿಸುತ್ತಾ, ಹಾಡು ಹಾಡುತ್ತಾ ಮನೆಯತ್ತ ಬೇಗ ಬೇಗನೆ ಹೊರಟನು. ಅವನಿಗೆ ತಾಯಿ ಡೋಲು ಕೊಡಿಸಲು ಹೇಗೆ ನೆರವಾದಳು ಎಂದು ಅವಳಿಗೆ ಹೇಳುವ ಆತುರವಿತ್ತು.

ಹುಡುಗ ಮತ್ತು ಅವನ ತಾಯಿ ರಂಗದ ಮಧ್ಯದಲ್ಲಿ ಭೇಟಿ ಮಾಡುತ್ತಾರೆ.

ಹುಡುಗ: ನನ್ನ ಮರದ ತುಂಡು ಭಾಗ್ಯ ತಂದಿತು

ಅದಕ್ಕೆ ಬದಲಾಗಿ ರೊಟ್ಟಿ ದೊರಕಿತು

ಕೆಲಕಾಲ ಮಾತ್ರ ರೊಟ್ಟಿ ನನ್ನದಾಗಿತ್ತು
ಬದಲಾಗಿ ನನಗೊಂದು ಮಡಕೆ ನೀಡಿತ್ತು 

ಮಡಕೆಯಿತ್ತು ಒಂದು ಅಂಗಿ ಪಡೆದೆನು
ಅಂಗಿಯಿತ್ತು ಒಬ್ಬರಿಗೆ ಸಹಾಯ ಮಾಡಿದೆನು ಆದ್ದರಿಂದಲೇ ಒಂದು ಸುಂದರ ಕುದುರೆ ಸಿಕ್ಕಿತು ಕುದುರೆಯಿಂದಲೇ ವರನಿಗೆ ವಧುವು ಸಿಕ್ಕಳು

ಈಗ ಹೇಳಿ ಇದ್ದೆಲ್ಲಾ ಸುಲಭ ಸಾಧ್ಯವು
ಸ್ವಲ್ಪ ಕೊಟ್ಟು ಸ್ವಲ್ಪ ಪಡೆದು ಖುಷಿಯಿಂದಿರುವೆವು
ಗೆಳೆಯರೆಲ್ಲರೂ ಕೂಡಿ ಆಡಿರಿ 

ಒಬ್ಬರಿಗೊಬ್ಬರು ಸಹಾಯ ಮಾಡಿರಿ!

ಮೇಳ ಹುಡುಗನ ಸುತ್ತ ಕುಣಿಯುತ್ತ ಈ ಹಾಡನ್ನು ಇನ್ನೊಮ್ಮೆ ಹಾಡುತ್ತದೆ. ಎಲ್ಲ ಪಾತ್ರಧಾರಿಗಳೂ ತಮ್ಮ ತಮ್ಮ ಸ್ಥಳದಲ್ಲಿ ಸ್ತಬ್ಧರಾಗಿ ನಿಲ್ಲುತ್ತಾರೆ.

................................ತೆರೆ................................

ಸಲಹೆಗಳು
ಈ ನಾಟಕವನ್ನು ಆರರಿಂದ ಮೂವತ್ತು ಮಕ್ಕಳನ್ನು ಬಳಸಿಕೊಂಡು ಆಡಬಹುದು. ಹೆಚ್ಚು ಮಕ್ಕಳಿದ್ದಾಗ ಬೇರೆ ಬೇರೆ ದೃಶ್ಯಗಳಲ್ಲಿ ಬೇರೆ ಬೇರೆ ಮಕ್ಕಳು ನಿರೂಪಕ ಮತ್ತು ಮಗನ ಪಾತ್ರವನ್ನು ನಿರ್ವಹಿಸಬಹುದು. ನಾಲ್ಕರಿಂದ ಆರು ಮಕ್ಕಳು ಮಾತ್ರ ಇದ್ದಾಗ ತಾಯಿ ಹಾಗೂ ಮಗನ ಪಾತ್ರಗಳನ್ನು ಹೊರತುಪಡಿಸಿ ಉಳಿದ ಮಕ್ಕಳು ಅನೇಕ ಪಾತ್ರಗಳನ್ನು ನಿರ್ವಹಿಸಬಹುದು. ರಂಗ ನಿರ್ದೇಶನಕ್ಕೆ ಇಲ್ಲಿ ಕೊಟ್ಟಿರುವ ಸಲಹೆಗಳನ್ನು ಬಳಸಿಕೊಳ್ಳಬಹುದು ಅಥವಾ ನಿಮ್ಮ ಅನುಕೂಲಕ್ಕೆ ತಕ್ಕಂತೆ ಸ್ಥಳ (ರಂಗ ಸ್ಥಳ, ತರಗತಿಯ ಕೊಠಡಿ, ದೊಡ್ಡ ಕೋಣೆ ಇತ್ಯಾದಿ) ಪರಿಕರಗಳು, ರಂಗ ಸಜ್ಜಿಕೆ, ವೇಷಭೂಷಣ ಇತ್ಯಾದಿಗಳಲ್ಲಿ ಹೊಂದಾಣಿಕೆಯನ್ನು ಮಾಡಿಕೊಳ್ಳಬಹುದು.

ಸಂಭಾವ್ಯ ಉಡುಪುಗಳು
ಸಾಮಾನ್ಯವಾಗಿ ಧರಿಸುವ ಆರಾಮದಾಯಕವಾದ ಉಡುಪುಗಳು ಅಥವಾ ಶಾಲಾ ಸಮವಸ್ತ್ರ ಅಥವಾ ಟಿ-ಶರ್ಟು ಮತ್ತು ಪ್ಯಾಂಟು ಅಥವಾ ಚೂಡಿದಾರ.

ಸಂಭಾವ್ಯ ಪರಿಕರಗಳು
ಡೋಲು, ಕೋಲು, ಮಡಕೆ, ದಾವಣಿಗಳು (ಸುಲಭವಾಗಿ ದೊರಕುವ ಹಾಗಿದ್ದಲ್ಲಿ). ಇಡೀ ನಾಟಕವನ್ನು ಯಾವುದೇ ಪರಿಕರಗಳು ಇಲ್ಲದೆಯೂ ಮೂಕಾಭಿನಯ ಪ್ರದರ್ಶಿಸಲು ಸಾಧ್ಯವಿದೆ.

ಸರಳ ಸಂಗೀತ ವಾದ್ಯಗಳು
ಸರಳ ಸಂಗೀತ ವಾದ್ಯಗಳನ್ನು ಬಳಸಬಹುದು ಅಥವಾ ಮೇಳವೇ ಅಗತ್ಯವಿರುವ ಸದ್ದುಗಳನ್ನು ಮಾಡಬಹುದು.

ಇಪ್ಪತ್ತು-ಮೂವತ್ತು ಮಕ್ಕಳಿರುವ ತಂಡಕ್ಕೆ ಸಂಭಾವ್ಯ ರಂಗ ನಿರ್ದೇಶನ

ಎಲ್ಲ ಮಕ್ಕಳೂ ಮೂರು ಸಮ ಸಾಲುಗಳಲ್ಲಿ ಪ್ರೇಕ್ಷಕರಿಗೆ ಬೆನ್ನು ಮಾಡಿ ನಿಂತಿರುತ್ತಾರೆ. ಇಬ್ಬರು ನಿರೂಪಕರು ನಾಟಕೀಯವಾಗಿ ರಂಗ ಪ್ರವೇಶ ಮಾಡುತ್ತಾರೆ. ಉದಾಹರಣೆಗೆ ಇಬ್ಬರು ಚೆಂಡಾಟವಾಡುತ್ತಾ ಬಂದವರು ಇದ್ದಕ್ಕಿದ್ದಂತೆ ಪ್ರೇಕ್ಷಕರನ್ನು ನೋಡಿ ಅವರನ್ನು ಸ್ವಾಗತಿಸಿ ನಾಟಕದ ಪರಿಚಯ ಮಾಡಿಕೊಡುತ್ತಾರೆ. ಈಗ ಇಡೀ ತಂಡ, "ಇದು ಹುಡುಗ ಮತ್ತು ಡೋಲಿನ ಕಥೆ. ಹಂಚಿಕೊಳ್ಳುವ ಕಥೆ, ಮೌಲ್ಯಗಳನ್ನು ತಿಳಿಸುವ ಕಥೆ. ಇದು ವಸ್ತುಗಳ ಕಥೆಯಲ್ಲ, ಮನುಷ್ಯರ ಕಥೆ" ಎಂದು ಹೇಳುತ್ತಾರೆ.

ಇಡೀ ತಂಡ ಪ್ರೇಕ್ಷಕರ ಕಡೆಗೆ ತಿರುಗಿ ಒಟ್ಟಿಗೆ ನಾಟಕದ ಶೀರ್ಷಿಕೆಯನ್ನು ಕೂಗಿ ಹೇಳುತ್ತಾರೆ. ಮೊದಲಿನಂತೆಯೇ ತಂಡ ಮೂರು ಸಮಸಾಲುಗಳಲ್ಲಿ ಪ್ರೇಕ್ಷಕರ ಕಡೆಗೆ ತಿರುಗಿ ನಿಲ್ಲುತ್ತಾರೆ. ತಮ್ಮ ತಮ್ಮ ಪಾತ್ರಗಳು ಬಂದಾಗ ಮೇಳದಿಂದ ಹೊರಬಂದು ಅಭಿನಯಿಸಿ ನಂತರ ಮೇಳಕ್ಕೆ ಹಿಂದಿರುಗುತ್ತಾರೆ.

ತಾಯಿ ಒಂದು ಬಣ್ಣದ ದಾವಣಿಯನ್ನು ತೊಟ್ಟುಕೊಳ್ಳಬಹುದು. ಆಕೆ ತನ್ನ ಮಗನಿಗೆ ಮರದ ತುಂಡನ್ನು ಕೊಡುವಾಗ ದಾವಣಿಯನ್ನೂ ಕೊಡಬಹುದು. ಇತರೆ ಪಾತ್ರಗಳೂ ಸಹ ಬಣ್ಣದ ದಾವಣಿಗಳನ್ನು ತೊಡಬಹುದು. ಅದನ್ನು ಹುಡುಗನ ಜೊತೆಗೆ ಸಂದರ್ಭೋಚಿತವಾಗಿ ವಿನಿಮಯ ಮಾಡಿಕೊಳ್ಳಬಹುದು. ಈ ವಿನಿಮಯ ಹಂಚಿಕೊಳ್ಳುವ ಪ್ರಕ್ರಿಯೆಯನ್ನು ಸಂಕೇತಿಸುತ್ತದೆ. ದಾವಣಿಯ ವಿನಿಮಯ ನಾಟಕದಲ್ಲಿ ಕಡ್ಡಾಯವೇನೂ ಅಲ್ಲ.

##
ರಂಗ ಸಜ್ಜಿಕೆ

ಈ ಕೆಳಗಿನ ಮಾದರಿಗಳು ನಾಟಕದ ಸಂಭಾವ್ಯ ರೂಪವನ್ನು ತೋರಿಸುತ್ತವೆ. ಪ್ರತಿಯೊಂದು ಮಾದರಿಯನ್ನೂ ದೃಶ್ಯವೊಂದರ ಛಾಯಾಚಿತ್ರವೆಂದು ಭಾವಿಸಬಹುದು. ಹಿಂದಿನ ತೆರೆಯ ಹತ್ತಿರ ಗೋಡೆಗೆ ಒರಗಿಸಿ ಇಟ್ಟಿರುವ ಬೆಂಚಿನ ಮೇಲೆ ನಾಟಕಕ್ಕೆ ಬೇಕಾದ ಪರಿಕರಗಳನ್ನು, ವೇಷಭೂಷಣಗಳನ್ನೂ, ವಾದ್ಯಗಳನ್ನೂ ಇರಿಸಬಹುದು. ಅವನ್ನು ದೃಶ್ಯಗಳು ಮುಂದುವರೆದಂತೆ  ಮೇಳದ ಹಿಂದೆ ಬಳಸಿಕೊಳ್ಳಬಹುದು. 

##
* License: [CC-BY]
* Text: Umesh P N
* Illustration: Rajiv Eipe
* Translation: Bhavya
* Language: kn

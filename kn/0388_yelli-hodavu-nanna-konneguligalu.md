# ಎಲ್ಲಿ ಹೋದವು ನನ್ನ ಕೆನ್ನೆಗುಳಿಗಳು?

##
“ಇಮ್ಮಾ... ಅಪ್ಪಾ... ಬೇಗ ಬನ್ನಿ!” ಎಂದು ಲ್ಯಾಂಗ್ಲೇನ್ ಜೋರಾಗಿ ಕೂಗಿದಳು.

ಲ್ಯಾಂಗ್ಲೇನ್ ಳ ಅಪ್ಪ-ಅಮ್ಮ ಅವಳು ಅಲಮಾರಿನ ಬಳಿ ಬಗ್ಗಿ ನಿಂತು ಮೂರು ಬೆಕ್ಕಿನ ಮರಿಗಳು ಪರಸ್ಪರ ಮಿಯಾಂ ಎಂದು

ಆಡುತ್ತಿರುವುದನ್ನು ನೋಡುತ್ತಿದ್ದಳು.

“ಇಮ್ಮಾ...” ಎಂದು ಲ್ಯಾಂಗ್ಲೇನ್ ಏನನ್ನೋ ಕೇಳಲು ಶುರು ಮಾಡುತ್ತಿದ್ದಂತೆಯೇ, “ಶ್... ಮೆದುವಾಗಿ, ಬೆಕ್ಕಿನ ಮರಿಗಳು ಸುಲಭವಾಗಿ ಹೆದರುತ್ತವೆ.” ಎಂದಳು ಅಮ್ಮ

##
ಇದ್ದಕ್ಕಿದ್ದಂತೆ, ಕಿತ್ತಳೆ ಬಣ್ಣದ ದೊಡ್ಡ ಬೆಕ್ಕೊಂದು ಕಿಟಕಿಯಿಂದ ಒಳಗೆ ಜಿಗಿಯಿತು. ಅದು ಅವರ ಕಡೆಗೆ ಗಮನ ಹರಿಸದೆ ತನ್ನ ಪಾಡಿಗೆ ಮರಿಗಳ ಬಳಿ ಹೋಗಿ ಮಲಗಿತು. ತಾಯಿ ಬೆಕ್ಕು ಬಂದದ್ದೇ ತಡ ಮೂರು ಮರಿಗಳು ಅದರ ಬಳಿ ಹೋಗಿ ಹಾಲು ಕುಡಿಯತೊಡಗಿದವು.

ಲ್ಯಾಂಗ್ಲೇನ್ ಮತ್ತು ಅವಳ ಅಪ್ಪ-ಅಮ್ಮ ಸದ್ದು ಮಾಡದಂತೆ ಮೆಲ್ಲನೆ ಹೆಜ್ಜೆ ಹಾಕುತ್ತ ಹೊರಗೆ ಹೋದರು.

##
ಲ್ಯಾಂಗ್ಲೇನ್ ಕೇಳಿದಳು “ಆ ಬೂದು ಬಣ್ಣದ ಮರಿಯೂ ಕೂಡ ಅದೇ ತಾಯಿ ಬೆಕ್ಕಿನ ಮರಿಯೇ ಅಲ್ಲವೇ?”

“ಹೌದು” ಎಂದರು ಅಪ್ಪ.

“ಹಾಗಿದ್ದರೆ ಅದು ಏಕೆ ಅದರ ಅಮ್ಮನ ಹಾಗೆ ಕಿತ್ತಳೆ ಬಣ್ಣವಿಲ್ಲ?”

“ಅದರ ಅಪ್ಪ ಬೆಕ್ಕು ಬೂದು ಬಣ್ಣದ್ದಿರಬಹುದು.”

ಲ್ಯಾಂಗ್ಲೇನ್ ಅದರ ಬಗ್ಗೆ ಯೋಚಿಸುತ್ತಿರುವಾಗ, ಅಪ್ಪ ಮುಂದುವರೆಸಿದರು “ಲ್ಯಾಂಗ್ಲೇನ್ ಗೆ ಅಪ್ಪನ ಹಾಗೆ ಗುಂಗುರು ಕೂದಲು ಇರುವಂತೆ, ಆ ಬೂದು ಬಣ್ಣದ ಮರಿಯ ಬಣ್ಣ ಅದರ ಅಪ್ಪ ಬೆಕ್ಕಿನ ಹಾಗಿದೆ!”

##
“ಆದರೆ ಎಲ್ಲರೂ ಹೇಳುತ್ತಾರೆ ನಾನು ಇಮ್ಮನ ಹಾಗೆ ಕಾಣುತ್ತೇನೆಂದು. ನೋಡು, ನಮ್ಮ ಗಲ್ಲಗಳ ಮೇಲೆ ಡೊಂಕಾದ ಹೋಳು ಕೂಡ ಇವೆ, ಅದು ನಮ್ಮ ಗಲ್ಲವನ್ನು ಭಾಗ ಮಾಡಿದಂತೆ ಕಾಣುತ್ತದೆ.”

“ನಿನ್ನಲ್ಲಿ ನಮ್ಮಿಬ್ಬರ ಅಂಶಗಳೂ ಮಿಶ್ರಿತವಾಗಿವೆ, ಏಕೆಂದರೆ ನೀನು ನಮ್ಮ ಮುದ್ದಿನ ಲ್ಯಾಂಗ್ಲೇನ್,” ಎಂದು ಅಮ್ಮ ಗಟ್ಟಿಯಾಗಿ ಅಪ್ಪಿಕೊಂಡರು.

“ಆ ಬೂದು ಬಣ್ಣದ ಬೆಕ್ಕಿನ ಮರಿಯಲ್ಲಿಯೂ ಸಹ ಅದರ ಅಪ್ಪ-ಅಮ್ಮನ ಅಂಶಗಳಿವೆಯೇ?”

“ಹೌದು, ಅಪ್ಪ-ಅಮ್ಮ ಇರುವ ಎಲ್ಲಾ ಜೀವಿಗಳಿಗೂ ಅವರಿಬ್ಬರ ಕೆಲವು ಅನುವಂಶಿಕ ಲಕ್ಷಣಗಳಿರುತ್ತವೆ” ಎಂದು ಅಪ್ಪ ವಿವರಿಸಿದರು.

“ಅನುವಂಶಿಕ ಲಕ್ಷಣ? ಅಂದರೆ ನನ್ನ ಗುಂಗುರು ಕೂದಲನ್ನು ಅನುವಂಶಿಕ ಲಕ್ಷಣ ಎನ್ನುತ್ತಾರೆಯೇ?”

“ಹೌದು ಲ್ಯಾಂಗ್ಲೇನ್, ಅದೊಂದು ಅನುವಂಶಿಕ ಲಕ್ಷಣ. ನಿನ್ನಲ್ಲಿರುವ ಪ್ರತಿಯೊಂದು ರೂಪವೂ, ಗುಣಗಳೂ ಅನುವಂಶಿಕ ಲಕ್ಷಣಗಳೇ. ಅಂತಹ ಇನ್ನೂ ಕೆಲವನ್ನು ಯೋಚಿಸಬಲ್ಲೆಯಾ?” ಅಮ್ಮ ಕೇಳಿದಳು.

“ಹುಂ... ನನ್ನ ಎತ್ತರ?”

“ಹೌದು, ಅದು ಮತ್ತೊಂದು. ನಿನ್ನ ಕಣ್ಣುಗಳ ಬಣ್ಣ, ಕಿವಿಯ ಆಕಾರ, ಕೈ ಮತ್ತು ಕಾಲು ಬೆರಳುಗಳ ಉದ್ದ, ಹಾಗೂ ನಿನ್ನ ಮೂಗಿನ ಆಕಾರ ಎಲ್ಲವೂ ನಿನ್ನಲ್ಲಿರುವ ಕೆಲವು ಅನುವಂಶಿಕ ಲಕ್ಷಣಗಳು," ಎಂದು ಅಮ್ಮ ವಿವರಿಸಿದಳು.

“ನನ್ನ ಗುಂಗುರು ಕೂದಲು ಅಪ್ಪನಿಂದ ಮತ್ತು ಹೋಳು ಗಲ್ಲ ಇಮ್ಮನಿಂದ ಬಂದ ಅನುವಂಶಿಕ ಲಕ್ಷಣಗಳು. ನೀವು ಅದನ್ನು ನಿಮ್ಮ ಅಪ್ಪ-ಅಮ್ಮನಿಂದ ಪಡೆದುಕೊಂಡಿದ್ದೇ?”

“ಹೌದು! ನೀನು ತುಂಬಾ ಬೇಗ ಅರ್ಥ ಮಾಡಿಕೊಳ್ಳುತ್ತೀಯ. ಅವರು ಆ ಲಕ್ಷಣಗಳನ್ನು ಅವರ ಅಪ್ಪ-ಅಮ್ಮನಿಂದ ಪಡೆದುಕೊಂಡರು," ಎಂದಳು ಅಮ್ಮ.

##
ಲ್ಯಾಂಗ್ಲೇನ್ ಸ್ವಲ್ಪ ಗೊಂದಲದಿಂದ “ಆದರೆ ನನ್ನ ಅಜ್ಜಿಯರಿಗಾಗಲೀ ಅಥವಾ ತಾತಂದರಿಗಾಗಲೀ ಹೋಳಾದ ಗಲ್ಲವಿಲ್ಲ. ಹಾಗಿದ್ದರೆ ನಿನಗೆ ಅದು ಎಲ್ಲಿಂದ ಬಂದವು?” ಎಂದು ಕೇಳಿದಳು.

“ಕೆಲವೊಮ್ಮೆ ಅನುವಂಶಿಕ ಲಕ್ಷಣಗಳು ಒಂದೆರಡು ತಲೆಮಾರನ್ನು ಬಿಟ್ಟು ನಂತರ ಬರುತ್ತವೆ. ನನ್ನ ತಾತನಿಗೆ ಹೋಳು ಗಲ್ಲವಿತ್ತು. ಆದರೆ ನನ್ನ ತಾಯಿಯನ್ನು ಸೇರಿದಂತೆ ಅವರ ಮಕ್ಕಳಲ್ಲಿ ಯಾರಿಗೂ ಆ ಲಕ್ಷಣ ಇರಲಿಲ್ಲ. ನಂತರ ನನಗೆ ಬಂದು, ನನ್ನ ಮೂಲಕ ನಿನಗೆ ಬಂದಿತು.”

“ಹಾಗಿದ್ದರೆ ನಾನು ಕೇವಲ ನಿಮ್ಮೆಲ್ಲರಿಂದ ಬಂದ ಲಕ್ಷಣಗಳ ಸಂಗ್ರಹ ಮಾತ್ರವೇ?”, ಎಂದಳು ಲ್ಯಾಂಗ್ಲೇನ್, ಸ್ವಲ್ಪ ದುಃಖಿತಳಾಗಿ.

ಅಮ್ಮ ಅವಳನ್ನು ತಕ್ಷಣ ತಬ್ಬಿಕೊಂಡಳು. “ಇಲ್ಲ, ಲ್ಯಾಂಗ್ಲೇನ್. ಅಪ್ಪ-ಅಮ್ಮಂದಿರಿಂದ ಮಕ್ಕಳಿಗೆ ಲಕ್ಷಣಗಳು ಬರುವುದನ್ನು ಅನುವಂಶೀಯತೆ ಎನ್ನುತ್ತಾರೆ. ನಾವೆಲ್ಲಾ ಲಕ್ಷಣಗಳನ್ನು ಹಂಚಿಕೊಳ್ಳಬಹುದು, ಆದರೆ ನಾವು ಒಬ್ಬರಿಗಿಂತಲೂ ಒಬ್ಬರು ತೀರ ವಿಭಿನ್ನವಾಗಿದ್ದೇವೆ. ನಿನ್ನ ಲಕ್ಷಣಗಳ ಒಟ್ಟು ಸಂಯೋಗವು ನಿನ್ನನ್ನು ಒಬ್ಬ ವಿಶಿಷ್ಟ ವ್ಯಕ್ತಿಯನ್ನಾಗಿಸುತ್ತದೆ!”.

##
“ನನ್ನ ಕಡೆ ನೋಡು, ಲ್ಯಾಂಗ್ಲೇನ್,” ಎಂದರು ಅಪ್ಪ. “ನನ್ನದು ಸಂಪೂರ್ಣ ವಿಶಿಷ್ಟವಾದ ಹಾಗು ಅದ್ವಿತೀಯವಾದ ವ್ಯಕ್ತಿತ್ವ . ತುಂಬಾ ಎತ್ತರವಿದ್ದು, ನನ್ನ ತಲೆ, ಮುಖ ಮತ್ತು ಕಿವಿಗಳ ಮೇಲೆ ಉದ್ದವಾದ ಹಾಗೂ ಗುಂಗುರು ಕೂದಲನ್ನು ಹೊಂದಿದ್ದೇನೆ. ನನಗೆ ಎಲ್ಲರಿಗಿಂತಲೂ ಅಗಲವಾದ ಪಾದಗಳಿವೆ. ನಿನಗೆ ಕಿವಿಗಳ ಮೇಲೆ ಉದ್ದವಾದ ಗುಂಗುರು ಕೂದಲು ಇದ್ದಿದ್ದರೆ ನೀನು ಏನು ಮಾಡುತ್ತಿದ್ದೆ?”

##
“ಹುಂ... ನಾನು ಅದನ್ನು ಜಡೆ ಹೆಣೆಯುತ್ತಿದ್ದೆ, ಅಪ್ಪಾ, ಮತ್ತೆ ಅದಕ್ಕೆ ರಬ್ಬರ್ ಬ್ಯಾಂಡ್ ಹಾಕುತ್ತಿದ್ದೆ!”

ಅವರಿಬ್ಬರನ್ನು ನೋಡಿ ಅಮ್ಮ ನಕ್ಕಳು. “ಹೆಂಗಸರಿಗೆ ಕಿವಿಯ ಮೇಲೆ ಕೂದಲು ಇರುವುದಿಲ್ಲ, ಲ್ಯಾಂಗ್ಲೇನ್. ಆದರೆ ಖಂಡಿತವಾಗಿಯೂ ನಿನಲ್ಲಿ ನಿನ್ನಪ್ಪನ ಕೀಟಲೆ ಮಾಡುವ ಗುಣ ಸೇರಿಕೊಂಡಿರುವ ಹಾಗಿದೆ!”

##
ಅಪ್ಪ ಕೋಣೆಯಿಂದ ಹೊರಗೆ ಹೋಗುತ್ತಿದ್ದಂತೆಯೇ ಲ್ಯಾಂಗ್ಲೇನ್ ಅಮ್ಮನ ಮಡಿಲಲ್ಲಿ ಹೋಗಿ ಸೇರಿಕೊಂಡಳು. 

“ಇನ್ನೊಂದು ಪ್ರಶ್ನೆ. ನಿನಗೆ ಅವಳ ಹಾಗೆ ಕೆನ್ನೆಗುಳಿಗಳು ಇದ್ದವೆಂದು ಇಬೊಕ್ ಯಾವಾಗಲೂ ಹೇಳುತ್ತಿರುತ್ತಾಳೆ. ಅವು ಎಲ್ಲಿ ಹೋದವು?”

ಅಮ್ಮ ನಗುತ್ತಾ ಹೇಳಿದಳು, “ನನಗೆ ನನ್ನಮ್ಮನ ಕೆನ್ನೆಗುಳಿಗಳ ಲಕ್ಷಣ ಬಂದಿತ್ತು. ಆದರೆ ಪ್ರತಿಯೊಂದು ಲಕ್ಷಣದ ಮೇಲೂ ಇತರೆ ಹಲವು ಪ್ರಭಾವಗಳಿರುತ್ತವೆ. ಕೆಲವು ಅವು ಕಾಣಿಸಿಕೊಳ್ಳುವಂತೆ ಮಾಡಿದರೆ, ಮತ್ತೆ ಕೆಲವು ಅವು ಕಣ್ಮರೆಯಾಗುವಂತೆ ಮಾಡುತ್ತವೆ.”

##
ಅಪ್ಪ ಒಂದು ಮುಚ್ಚಿದ ತಟ್ಟೆಯೊಂದಿಗೆ ತಿರುಗಿ ಬಂದರು. 

“ನನ್ನ ಮಂತ್ರವಿದ್ಯೆಯ ಪ್ರಭಾವದಿಂದ ಈ ತಟ್ಟೆಯ ತುಂಬಾ ರುಚಿಯಾದ ತಿಂಡಿಗಳು ಬಂದಿವೆ!” ಎಂದು ಹೇಳುತ್ತಾ, ಆ ತಟ್ಟೆಯ ಮೇಲಿನ ಹೊದಿಕೆ ತೆಗೆದರು. ಅದರ ತುಂಬಾ ಬಿಸಿಯಾದ ವಡೆಗಳಿದ್ದವು.

“ಅವು ನಮ್ಮ ಪ್ರಭಾವದಿಂದ ಮಾಯವಾಗುವುದಲ್ಲವೇ?” ಎಂದು ಪ್ರಶ್ನಿಸಿದ ಲ್ಯಾಂಗ್ಲೇನ್, ಉತ್ತರಕ್ಕೂ ಕಾಯದೆ ವಡೆಯನ್ನು ಬಾಯಿಗೆ ಹಾಕಿಕೊಂಡಳು.

##
ಕಠಿಣ ಪದಗಳ ಅರ್ಥ:

ಇಮ್ಮ: ಮಣಿಪುರಿ ಭಾಷೆಯಲ್ಲಿ ಅಮ್ಮ

ಇಬೊಕ್: ಮಣಿಪುರಿ ಭಾಷೆಯಲ್ಲಿ ಅಜ್ಜಿ

ಹೋಳು: ಭಾಗವಾದ

ಅನುವಂಶಿಕ ಲಕ್ಷಣ: ಒಂದು ವ್ಯಕ್ತಿಯಲ್ಲಿನ ಗುಣ-ಲಕ್ಷಣಗಳು. ಉದಾ: ಗುಂಗುರು ಕೂದಲು, ಸೀಳು ಗಲ್ಲ, ಕೆನ್ನೆಗುಳಿಗಳು

ಅನುವಂಶೀಯತೆ: ಅಪ್ಪ-ಅಮ್ಮಂದಿರಿಂದ ಮಕ್ಕಳಿಗೆ ರವಾನೆಯಾಗುವ ವಿಶಿಷ್ಟವಾದ ಜೈವಿಕ ಲಕ್ಷಣಗಳು, ಗುಣಗಳು. ಇದೊಂದು ಜೈವಿಕ ಕ್ರಿಯೆ

ತಲೆಮಾರು: ಸರಿ ಸುಮಾರು ಒಂದೇ ಕಾಲದಲ್ಲಿ ಹುಟ್ಟಿ ಜೀವಿಸುವ ಜನರು

ವಿಶಿಷ್ಟ: ಅನನ್ಯ, ಪ್ರಮುಖ

##
ನಿಮ್ಮ ವಂಶವೃಕ್ಷವನ್ನು ಬರೆಯಿರಿ.

ನಿಮಗೆ ತಿಳಿದಿರುವಂತೆ ಲ್ಯಾಗ್ಲೇನ್ ಳ ತಾಯಿ ಮಣಿಪುರದವರು ಹಾಗು ತಂದೆ ತಮಿಳುನಾಡಿನವರು.

ಲ್ಯಾಗ್ಲೇನ್ ತಯಾರಿಸಿರುವಂತೆಯೇ (ಪುಟ 7 & 8) ನೀವೂ ನಿಮ್ಮ ವಂಶವೃಕ್ಷ ತಯಾರಿಸಲು ಇಷ್ಟಪಡುವಿರಾ ? ಸರಿ ಹಾಗಿದ್ದರೆ ಒಂದು ಪೇಪರ್ ಮತ್ತು ಪೆನ್ ತೆಗೆದುಕೊಳ್ಳಿ. ನಿಮಗೆ ಮದ್ಯದಲ್ಲಿ ಯಾರದಾದರೂ ಹೆಸರು ಗೊತ್ತಾಗದೇಹೋದರೆ ನಿಮ್ಮ ತಂದೆ-ತಾಯಿಯರನ್ನು ಕೇಳಿ.

##
ನಿಮ್ಮ ಕಲ್ಪನೆಯ ಸಾಕು ಪ್ರಾಣಿ ಹೇಗೆ ಕಾಣಬಹುದು ?

ನೀಳ ಅಥವ ಗುಂಗುರು ಕೂದಲು ಇರುವುದೇ ? ಗುಂಡಗಿನ ಅಥವ ತ್ರಿಕೋನಾಕಾರದ ಮೂಗು ಹೊಂದಿರುವುದು? 

ಒಂದು, ಎರಡು ಅಥವ ಇನ್ನು ಹೆಚ್ಚು ಕಾಲುಗಳಿರುತ್ತವೆಯೇ ? ನಾಯಿಯ ಅಥವ ಸಿಂಹದ ಬಾಲವೇ?

ವಿವಿಧ ರೀತಿಯ ಲಕ್ಷಣಗಳುಳ್ಳ ಸಾಕು ಪ್ರಾಣಿಯನ್ನು ಕಲ್ಪಿಸಿಕೊಂಡು ಚಿತ್ರಿಸಿ.

ಬೇರೆ ಬೇರೆ ಲಕ್ಷಣಗಳನ್ನು ಸೇರಿಸಿ ವಿಚಿತ್ರವಾಗಿಯೂ ಮಾಡಬಹುದು. ನಿಮ್ಮ ಕಲ್ಪನೆಗಳನ್ನು ಕ್ರಿಯಾತ್ಮಕವಾಗಿ ತೇಲಲು ಬಿಡಿ.

##
* License: [CC-BY]
* Text: Radha HS
* Illustration: Kruttika Susarla
* Translation: Geetha M.
* Language: kn

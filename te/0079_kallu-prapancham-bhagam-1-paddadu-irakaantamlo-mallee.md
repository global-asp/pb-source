# కల్లూ ముఠా-1 మళ్ళీ పడ్డాడు పెద్ద ఇరకాటంలో!

##
“కల్లూ లేవరా! మళ్ళీ స్కూల్‌కి లేట్ అయిపోతుంది. కల్లూ!”  పెద్దగా అరిచి పిలిచిన ఆ కంఠం కల్లూ అందమైన కలని చెదరగొట్టింది. ఆ కలలో తన స్నేహితుడు దాముతో కలసి నదిలో పెద్ద చేపని పట్టుకుంటున్నారు. ఆ చేప తమాషాగా వాళ్ళని చూసి నవ్వుతోంది. 
కల్లూ రగ్గులో నుంచి నిద్ర ముఖం బయటపెట్టి “షబ్బూ! మరీ తొందరగా లేపేస్తున్నావు. కాసేపు కూడా నిద్రపోయినట్లు లేదు!” అని మూలిగాడు. 

“ఏమి కాదు!” అన్నాడు కల్లూ తమ్ముడూ షబ్బూ. 

“సూర్యుడు ఎప్పుడో పైకి వచ్చాడు. అమ్మ పాలు పితికేసింది. మేమందరం టిఫిన్ కూడా తినేశాం!” 

కల్లూ వణుకుతూ లేచి కూర్చున్నాడు. కిటికీలో నుంచి బయటకి చూశాడు. 

“సూర్యుడా! నాకెక్కడా కనిపించడం లేదే!” 

“ఒరేయ్ కుంకా! అదంతా మంచు. నాన్న కూరగాయల తోటలోకి పనికి వెళ్ళిపోయారు. మన మొహల్లాలో పిల్లలంతా ఎప్పుడో బడికి వెళ్ళిపోయారు.” 

“అరే! అందరూ వెళ్ళిపోయారా?” ఆవలించబోయి కల్లూ చటుక్కున నోరు మూసేసుకున్నాడు. 

“మునియా కూడానా?” షబ్బూ మాట్లాడకుండా తల ఊపాడు. అతని ముఖం ఎంతో విచారంగా ఉంది. 

“అయ్య బాబోయి!”  

రగ్గు తీసి పారేసి, కల్లూ పక్కమీద నుంచి లేవబోయాడు. మళ్ళీ స్కూల్‌కి లేట్‌గా వెళ్ళకూడదు. అస్సలు ఆలస్యంగా వెళ్ళడానికి వీల్లేదు. మొన్ననే, మాస్టర్‌గారు ఇంకొక్కసారి ఆలస్యంగా వచ్చినా సరే, గట్టి శిక్ష పడుతుందని భయపెట్టారు. పై క్లాసుకి పంపించకపోవచ్చు అని కూడా చెప్పారు. అది కూడా, కల్లూ గంటలు గంటలు చెవులు పట్టుకుని, మూల నిలబడ్డాక చెప్పారు. 

“ఇప్పుడు ఏదన్నా కథ ఆలోచించాలి” మంచం కింద ఉన్న చెప్పులు హడావిడిగా వెతుక్కుంటూ అనుకున్నాడు కల్లూ. 

“ఒక అద్భుతమైన, జాలి పుట్టించే, మంచి నమ్మదగిన కథ చెప్పాలి...” 

ప్రతి ఉదయం మాదిరిగానే సూపర్ వేగంతో తయారు కావడం మొదలుపెట్టాడు.

గడ్డ కట్టించే చల్ల నీళ్ళు మొహానికి కొట్టుకున్నాడు. కళ్ళు అప్పటికి పూర్తిగా తెరుచుకున్నాయి. స్నానం ఎలాగూ లేదనుకో. అదృష్టవశాత్తు, అది చలికాలం. లేకపోతే అమ్మ స్నానం చేయకపోతే ఊరుకునేది కాదు. ఒక చొక్కా, లాగు, స్వెటర్ అన్ని గంతులేస్తూ తొడుక్కున్నాడు.

చెప్పులు తొడుక్కుంటూ “షబ్బూ, నువ్వు భలే అదృష్టవంతుడివిరా. నీకు ఒక నెల అంతా స్కూల్ లేదు.” 

షబ్బూ కిటికీ దగ్గర కూర్చున్నాడు. అతని ఎడమ కాలుకి కట్టు కట్టి ఉంది. అవునవును. కాలు విరక్కొట్టుకోవడం చాలా సరదా. రోజంతా ఇక్కడ కూర్చుని బోర్ అయిపోవడం నాకు మహా ఇష్టం. నువ్వు దామూతో కలిసి ఫుట్‌బాల్ ఆడుకుంటుంటే, నాకు ఇక్కడ జుట్టు పీక్కోవాలనిపిస్తుంది. 

“అవునురా... నాకు మహా సరదాగా ఉంది” షబ్బూ కసిగా అన్నాడు. 

తమ్ముడు ఇంకా మాట్లాడుతుంటేనే కల్లూ బయటకి వెళ్ళిపోయాడు. వీధి చివర వరకు వెళ్ళిపోయాడు. షబ్బూ కిటికిలో నుంచి తొంగి చూస్తే, మంచులో మాయం అవుతున్న అన్న ఆకారం కనిపించింది. అతడి ముఖంపై ఓ విజయవంతమైన చిరునవ్వు నిండిపోయింది. 

“వెళ్ళిపోయాడు! ఇంక నువ్వు బయటకి రావచ్చు మునియా!” 

అలమార వెనక దాక్కున్న చెల్లి మునియా ఇంకా పెద్ద నవ్వుతో బయటకి వచ్చింది. వాళ్ళు ఎంత ఎక్కువగా నవ్వారంటే, మునియాకి ఎక్కిళ్ళు వచ్చేశాయి.  ఇంట్లో నుంచి బయటకి వెడుతూ కల్లూ ఒక ఎండు రొట్టె ముక్క వంటింట్లో నుంచి తీసుకుని, నోట్లో పెట్టుకున్నాడు.

##
అది కొరుకుతూ తనలో తాను అనుకున్నాడు, “ఓరీ కల్లూగాడా! ఇప్పుడు ఒక మాంచి కథ సృష్టించాలి. అందరూ నమ్మేలాంటి, కొత్త కధ చెప్పకపోయావో, నువ్వు మళ్ళీ క్లాస్‌లో మూల నుంచోవలసిందే.” 

అసలు బతుకే ఒక తమాషా కల్లూకి - వాడికి బడంటే ఇష్టమే. నిజంగా ఇష్టం. లెక్కలు చేయడం, సైన్స్ నేర్చుకోవడం, ఫుట్బాల్ ఆడుకోవడం, బడిలో కార్యక్రమాలలో పాటలు పాడడం - అన్నీ ఇష్టమే. కానీ ఎందుకని... సమయానికి బడికి వెళ్ళడం మాత్రం ఎందుకంత కష్టం? అసలు మాస్టర్‌గారికి కూడా అది అర్థం కాదు. 

నిన్నకాక మొన్న, కల్లూ బడిలోనే నిద్రపోతే బావుంటుందని  వెక్కిరింతగా అన్నారు. వరండాలో రాత్రి పడుకోవచ్చు అన్నారు. క్లాస్‌లో పిల్లలు అందరూ కల్లూని చూసి నవ్వారు.

రాను రానూ ఈ సమస్య చాలా పెద్దది అయిపోతోంది. మాస్టర్‌గారు తనని తొమ్మిదో క్లాస్‌కి పంపకపోతే, చాలా పెద్ద చిక్కు వచ్చి పడుతుంది. 

అబ్బూ తనని స్కూల్ మానిపించి, తనతో పాటు, కూరగాయల తోటలో పని చేసేందుకు తీసుకెడతారు. చక్కగా స్కూల్‌కి వెళ్ళగలిగినప్పుడు, పాలకూర కోస్తూ, కారట్లు, బఠానీలు ఎవరూ తుంపుతారు? బడి ఇంకా వంద రెట్లు సరదాగా ఉంటుంది.

తను పన్నెండో క్లాస్ బోర్డ్ పరీక్ష పాస్ అయినట్లయితే, మంచి ఉద్యోగం దొరకొచ్చు... అసలు కాలేజికి కూడా వెళ్ళిపోవచ్చేమో. అదీ కల్లూ పెద్ద కల.

పన్నెండో క్లాస్ పూర్తి చేసి, కంప్యూటర్లు నేర్చుకుందామని కల్లూకి ఎంతో ఉంది. 

##
మాస్టర్‌గారు కూడా ‘నీకు అందుకు కావలసిన తెలివి ఉందోయ్’ అన్నారు. కిందటి నెల, మాస్టర్‌గారు, క్లాస్ పిల్లలందరినీ, పక్క ఊళ్ళో ఉన్న కంప్యూటర్ ప్రదర్శనకి తీసుకువెళ్ళారు. అసలు ఆ కంప్యూటర్లు అద్భుతంగా ఉన్నాయని అందరూ అనుకున్నారు. మౌస్‌ని ఎలా ఉపయోగించాలో అక్కడ దుకాణం అబ్బాయి చూపించాడు. ఇంటర్నెట్‌లోకి ఎలా వెళ్ళాలో కూడా చూపించాడు. 

అది నిజంగా మ్యాజిక్కే! ఇప్పుడు కల్లూ, దామూ మౌస్ పట్టుకుని మ్యాజిక్ నేర్చేసుకుని, కంప్యూటర్ స్క్రీన్ మీద వేగంగా తిరిగేయాలని కలలు కంటున్నారు. 

బస్సులో తిరిగి వచ్చేటప్పుడు, దామూ, తనూ ఒక మంచి ప్లాన్ వేసారు. ఇప్పుడు పెద్ద రోడ్ ఖజురియా గ్రామం మీదుగా వెడుతుంది కనుక, దాని పక్కనే ఒక ఢాబా, ఢాబాలో ఎస్‌టీడీ బూత్, కంప్యూటర్ సెంటర్ తెరుద్దామనుకున్నారు.

దామూకి ఎప్పుడూ తిండి గొడవే. వాడు ఢాబా నడిపిస్తాడు. కల్లూ ఎస్టీడీ బూత్ చూసుకుంటాడు. తను ఢాబాలోనే తింటూ, ఎస్టీడీ బూత్నుంచి ఇంటికి ఫోన్ చేస్తాడు. చుట్టూపక్కల గ్రామాల నుంచి కూరగాయలు, గోధుమలు, చెరుకుగడలు టోకు మార్కెట్‌లో పంపే వాళ్ళంతా మార్కెట్ ధరలు ఎలా ఉన్నాయో ఇంటర్నెట్లో అప్పటికప్పుడు తెలుసుకుంటారు. 

“అబ్బ! దామోదర్ ఢాబా, కల్లూ కంప్యూటర్ సెంటర్.” దామూకి భలే నవ్వొచ్చింది. కానీ మళ్ళీ కల్లూ వైపు తిరిగి విచారంగా చూస్తూ, “ఇదంతా నువ్వు బడికి టైమ్ కి చేరితేనే కదా” అన్నాడు. 

కల్లూ ఇంకా చపాతీ నములతూ, చాయ్ దుకాణం పక్క నుంచి పరిగెడుతూ, “ధరం బాబాయి, సలాం” అని అరిచాడు. 

##
పొగలు కక్కుతున్న చాయ్ కెటిల్ పై నుంచి ధరంపాల్ ఆశ్చర్యంగా చూశాడు. 

“అరెయ్, కల్లూ నువ్వా?” కళ్ళెగరేస్తూ ఇంకా పెద్దగా నవ్వాడు. 

“ఏంటి సంగతి? ఇవాళ సూర్యుడు పడమరనుంచి ఉదయించాడా? ఇంత పొద్దున్నే ఎక్కడకి వెడుతున్నావు?” 

“స్కూల్...!” అన్నాడు కల్లూ. 

“ముందు ఒక పకోడా తిను. గరం గరం ధరం పకోడీ.” అని నవ్వాడు. 

కల్లూకి అసలు జవాబు ఇవ్వడానికే సమయం లేదు. ధరం బాబాయి ఎప్పుడూ వేళాకోళం చేస్తుంటాడు, అని సణుక్కున్నాడు.

తనేమో పెద్ద సమస్యలో ఉన్నాడు. ఈయనేమో పిచ్చి పకోడీల గురించి మాట్లాడుతున్నాడు. కల్లూ బడికి ఆలస్యంగా వెళ్ళడంలో అంత తమాషా ఏముంది? ప్రతి రోజు అదేగా జరుగుతుంది. 

కానీ, అన్నింటికంటే భయంకరమైన రోజు మొన్న. జనవరి  26 కార్యక్రమానికి ఆ రోజు రిహార్సల్ జరుగుతోంది. తను మెల్లిగా బడి కాంపౌండ్‌లోకి వెళ్ళేటప్పటికి వాళ్ళు అప్పుడే జాతీయగీతంలో జయహే జయహే పాడేస్తున్నారు. దాము, మునియా , సరూ ముందు వరసలో నుంచుని పాడుతున్నారు. నిజానికి కల్లూ కూడా అక్కడే ఉండవలసింది. కానీ ఆలస్యంగా వెళ్ళినందుకు వెనకాల నుంచుని జయహే అని చివరి మాట అన్నాడు.

మెల్లిగా క్లాస్‌లోకి దూరిపోయి వెడదాం అనుకుంటే, ఎవరో చొక్కా పుచ్చుకుని వెనక్కి లాగారు. 

తలెత్తి చూసేటప్పటికి, మాస్టర్‌గారి కోపం మొహం కనబడి గుండె జారిపోయింది. 

“నువ్వు మళ్ళీ రిహార్సల్‌కి లేట్‌గా వచ్చావు. ఇక ఈ కార్యక్రమంలో నువ్వు ఉండక్కర్లేదు” చాలా కోపంగా ఉంది మాస్టర్‌గారి కంఠం. 

“లేదు మాస్టర్‌గారు!” కల్లూ కళ్ళలోకి నీళ్ళు వచ్చాయి. 

ఇవి నిజం కన్నీళ్ళు. తెప్పించుకున్నవి కాదు. షోలో తను తప్పక ఉండాలి అనుకున్నాడు. 

“దయచేసి... దయచేసి... ప్లీజ్” నిస్సహాయంగా బతిమాలాడు. 

“ఇంకెప్పుడు ఆలస్యంగా రాను అని ప్రామిస్ చేస్తున్నా, మాస్టర్‌గారు.” మాస్టర్‌గారు కొంచెం మెత్తబడ్డారు. 

“సరేలే! కానీ! ఇంకోసారి ఆలస్యంగా వస్తే మాత్రం ఈ కార్యక్రమంలో నువ్వు ఉండవు.” కల్లూ ఏడుపు ముఖంతోనే తలకాయ ఊపాడు. అప్పటికి క్లాస్ చేరారు. 

కల్లూ తన సీట్ దగ్గరకి వెళ్ళబోతోంటే, “ఎక్కడకి వెడుతున్నావు? ఆ మూల నుంచో చెవులు పట్టుకుని.” క్లాస్ అబ్బాయిలు అప్పటికే నవ్వుకుంటున్నారు. మాస్టర్‌గారు చివరి బెదిరింపు కూడా చేసేసారు. 

“నేను నిన్ను ఎనిమిదో తరగతిలోనే ఉంచేస్తే సరి. లేట్‌గా వచ్చినందుకు కల్లూ ఫెయిల్!” ఇవాళ మళ్ళీ లేట్. ఇక అయిపోయింది బతుకు! 

మంచి కథ కావాలి... నిజంగా నమ్మేట్లు.

ఎలాగ... ఎలాగ... అని ఆదుర్దా పడిపోయాడు కల్లూ. ఇదివరకు ఎన్నో మంచి కథలు వచ్చేవి.

ఇవాళ ఒక్క కథ కూడా తోచకుండా ఉందేమిటి?

తను నట్టుతూ, తడబడుతూ కథ చెప్తుంటే, మాస్టర్‌గారు నమ్మకుండా మొహం చిట్లించి చూస్తుండడం తన కళ్ళముందు కనబడింది.  చాలా గట్టిగా ఆలోచిస్తున్నాడు కల్లూ. అందుకే ఎదురుగా ఉన్న బర్రెల మందని చూడలేదు. నా అదృష్టం, అని విసుక్కుంటూ అరుస్తున్న బర్రెల మధ్య నుంచి బయటపడే ప్రయత్నం చేసాడు. 

“ఇలాంటి చావు బతుకుల సమస్య ఉండగా నేను ఏం చేసాను? బద్రిగాడి బలిసిన బర్రెలకి వెళ్ళి కొట్టుకున్నాను. ఛా!” ముక్కుతూ, మూలుగుతూ బురదలో నుంచి పైకి లేచాడు. పెద్ద తలపాగా కట్టుకున్న బద్రి ఏ మాత్రం ఖంగారు లేకుండా, తన కర్ర ఊపుతూ గుబురు మీసాల్లో నుంచి నవ్వాడు. 

”చాలా తొందరగా వెడుతున్నట్లు ఉన్నావే కల్లూ? బర్రెలని తోమి కడగడంలో నాకు సాయం చేసి, ఆ తర్వాత బడికి పోరాదూ?” 

“ఏం తమాషా చేస్తున్నావా?” 

“లేదు! నేను నీకు అయిదు రూపాయలు ఇస్తా. ఇంకా టైం ఉంది. నువ్వు తొందరగా వెడుతున్నావు.” 

“అవునవును. నేను తొందరగానే వెడుతున్నాను. అసలు ఇది ఈవేళ కాదునిన్న, నీ బర్రెలకి మేత వేసి, కాసేపు వాటితో డాన్స్ చేసి వెడతాను,” అన్నాడు కల్లూ చాలా విసుగ్గా. 

బద్రి నవ్వి, ఓ బర్రెని ఒక దెబ్బ వేసి “హ హ నువ్వు నిజంగా తమాషా వాడివిరా” అన్నాడు.  

కల్లూ మళ్ళీ పరిగెట్టడం మొదలుపెట్టాడు. 

“నాకు ఊరు ఊరంతా చుక్కెదురుగానే ఉంది. చివరకి పిచ్చి బద్రి కూడా!” అనుకున్నాడు విచారంగా. 

##
చిన్న పిల్లాడిని ఆటపట్టించకుండా వీళ్ళు ఉండలేరా?

ఇంతలో మళ్ళీ కథ, సాకు సమస్య గుర్తొచ్చింది, 

‘అమ్మకి సుస్తీగా ఉంది. నేనే నాస్తా చేయవలసి వచ్చింది.’ 

అబ్బే! ఇదివరకు రెండుసార్లు చెప్పాడు ఈ కథ. ఇప్పుడు పని చేయదు. 

‘మేక పారిపోయింది’ లాభం లేదు, కిందటిసారి అది పని చేయలేదు. 

‘తన పెన్ను ఎవరో ఎత్తుకుపోయారు’ అయ్యో, పెన్ను తన బాగ్‌లోనే ఉంది. 

‘చెప్పులు తెగిపోయాయి. బాగు చేయించుకోవాలి.’ అదీ లాభం లేదు. ఈ చెప్పులు కొత్తవి. 

దామూ ఇంటి ముందు నుంచి వెడుతూ, దామూ, వాడి చెల్లెలు సరూ వసారాలో కూర్చుని టిఫిన్ తింటున్నారు. 

“ఆహా! వీళ్ళు ఆలస్యమే” అనుకున్నాడు సంతోషంగా కల్లూ. 

వాళ్ళు ఇంకా తింటున్నారు. అంటే నా తర్వాత వస్తారు. మాస్టర్‌గారు వాళ్ళమీద అరిచే హడావిడిలో నన్ను పట్టించుకోరు. 

దామూ తలెత్తి చూశాడు. ఆశ్చర్యంగా కళ్ళు పెద్దవి చేసి “ఓయ్ కల్లూ, నా కోసం ఆగరా” అని అరిచాడు. 

“కల్లూ అన్నా, చపాతి... గోబీ వేసి చేసింది,” అని సరూ కూడా పిలిచింది. 

“అబ్బే, టైం లేదు,” కల్లూ పరిగెత్తాడు. 

“స్కూల్‌లో కలుసుకుందాంలే” అంటూ. 

“సరేలే, తర్వాత కలుసుకుందాం” అని దాము మళ్ళీ తినసాగాడు. 

దాము, సరూ అదృష్టవంతులు. స్కూల్ పక్కనే ఉంటారు వాళ్ళు. బెల్లు కొట్టాక కూడా వాళ్ళు బయలుదేరవచ్చు. 

స్కూల్ గేట్ చేరేసరికి కల్లూ గుండె ధబ్ ధబ్ అని కొట్టుకుంటోంది. ఎదురుగా ఎవరూ నుంచుని ఉన్నారో తెలుసా? పాన్ నోట్లో కుక్కుకుంటూ మాస్టర్‌గారు. ఎంత దురదృష్టం! 

కల్లూ ఆగి, హడలిపోతూ “సారీ మాస్టర్‌గారు! నాకు ఆలస్యం అయింది. అస్సలు ఇవాళ నా తప్పేమీ లేదు. షబ్బూకి స్నానం చేయించవలసి వచ్చింది. వాడి కాలు విరిగింది మీకు తెలుసు కదా!” ఈ మాటలు అంటూ హటాత్తుగా ఆగిపోయాడు. 

తన కళ్ళముందు ఒక విచిత్రం కనిపించింది. ప్రపంచంలోకల్లా భీకరమయిన మనిషి మాస్టర్‌గారు... నవ్వుతున్నారు! 

“ఆగరా!” మాస్టర్‌గారు చేయి ఎత్తి కల్లూని ఆపారు. నోటి నిండా తాంబూలంతో మాట్లాడలేక పోతున్నారు. 

”ఇవాళా ఎందుకురా, కొత్త కథ చెప్తావు?” 

“ఏం కథ?” కల్లూ అమాయకత్వం నటించాడు. 

“నేనెప్పుడు కథలు చెప్పను. నేను చెప్పే ప్రతి మాట నూటికి నూరుపాళ్ళు నిజం మాస్టార్‌గారు!” ఇక్కడేదో తమాషాగా ఉందే అనుకున్నాడు కల్లూ. 

“నువ్వు పావుగంట ముందు వచ్చావు కల్లూ!” మాస్టర్‌గారు ఇంకా నవ్వుతున్నారు. 

“తొందరగానా?... తొందరగా ఎలా?” 

“చూసావా, నా వాచీ చూడు. ఏడు ముప్పావు.” 
“మునియా ఇంకా రాలేదా?” 

“ఇంక ఎవరూ రాలేదు,” మాస్టర్‌గారు నవ్వారు పాన్ రసం గాలిలోకి పైకి ఊదుతూ. 

“నువ్వు తప్పితే ఎవరూ రాలేదురా.”

కల్లూ నిశ్చలంగా నిలుచుండిపోయాడు.

“అంటే నేను ఇంకా నిద్రపోయి ఉండవచ్చా? నాకు నాస్తాకి టైం ఉందా?” 

“నాకు ఇప్పుడు తెలిసింది. ఆ షబ్బూ, మునియా. వాళ్ళని  చంపేస్తాను. షబ్బూకి తోచక నన్ను ఆట పట్టించాడు.” 

“ఒరేయ్, నీకో మంచి కథ వృథా అయి పోయిందిరా” మాస్టర్‌గారు జాలిగా అన్నారు. 

“సరేలే లోపలకి రా!” 

“ఆ షబ్బూగాడి రోగం కుదురుస్తా... నిజంగానే... నిజంగా!” 

“ఏం చేస్తావురా?” 

“వాడి రెండో కాలు విరిచేస్తా” కోపంగా అన్నాడు కల్లూ. 

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Janaki Rani Turaga
* Language: te

# दीदी, दीदी, चीज़ें ऊपर क्यों नहीं गिरती हैं?

##
दीदी, दीदी, कभी-कभी मैं सोचता हूँ... 

क्या सोचते हो मुन्ने राजा, तुम क्या सोचते रहते हो? 

मैं सोचता हूँ कि चीज़ें ऊपर क्यों नहीं गिरती हैं? 

तुम बताओ मुन्ने राजा, चीज़ें ऊपर क्यों नहीं गिरतीं? 

मैं सोचता हूँ, मैं सोचता हूँ... 

बताओ भी न मुन्ने राजा, क्या सोचते हो तुम? 

##
मेरे ख़याल में  बहुत समय पहले चीज़ें ऊपर ही गिरा करती थीं,  तब आसमान टॉफ़ी लपेटने वाले कागज़ों से 

और कुल्फ़ी की डण्डियों से भरा हुआ था। 

तब केले के छिलकों पर सितारे फिसलते थे, 

और कभी-कभी चंदा के सुन्दर पाँव  काँच के टुकड़ों से कट जाते थे।  और कभी तो चंदा मामा का रूपहला लहँगा  जंग लगी हुई कील में फँसकर फट जाता था। 

##
दीदी, मुझे लगता है,  आसमान में रहने वाली बूढ़ी दादी 

गन्दगी साफ़ करते-करते इतना थक गई कि 

उसने धरती को श्राप दे दिया। 

और उस दिन से चीज़ें धरती पर गिरनी शुरू हो गईं। 

यह सब बूढ़ी दादी के श्राप के कारण ही हुआ है दीदी, 

वही बूढ़ी दादी जो गन्दगी से परेशान रहती है, और 

जो चंदा मामा को बहुत चाहती है। 

कहो दीदी, कैसा लगा मेरा उत्तर? 

ठीक कहा न मैंने? 

##
शायद तुमने ठीक ही कहा, 

पर मैंने तो अपनी किताबों में 

कुछ और ही पढ़ा है... 

बताओ न दीदी, क्या पढ़ा है आपने 

अपनी रंग बिरंगी किताबों में? 

पहले तुम बताओ, मुन्ना। तुम क्या सोचते हो? 

क्या और कोई कारण हो सकता है 

चीज़ों के नीचे गिरने का?  

मैं सोचता हूँ, मैं सोचता हूँ... 

बोलो न मुन्ना, क्या सोचा तुमने? 

##
तुम्हें याद होगा, दीदी, 

बहुत साल पहले चीज़ें गुम हो जाती थीं, 

और उसके कारण माँ बहुत परेशान होती थीं।  

पिताजी की चाभियाँ, 

माँ की नाक की नथ, 

##
सिक्के, जो तुम बाज़ार से आते वक्त 

एक हाथ से दूसरे हाथ पर फेंक फेंककर खेलती थीं। 

(यह जानते हुए भी कि माँ को अगर पता चल गया  

तो वह बहुत गुस्सा होंगी!) 

यह सारी चीज़ें ऊपर ही गिरती होंगी, 

क्योंकि यह कभी माँ को मिली ही नहीं। 

##
तंग आकर माँ ने 

अपने सारे भगवानों के आगे मन्नत माँगी होगी, 

शायद किसी एक ने उनकी बात सुन ली होगी, 

तभी माँ की फिर कोई चीज़ गुम नहीं हुई। 

कुछ समय तक तो माँ खुश रहीं, 

पर ज़मीन पर अब गन्दगी देखकर वह 

काफ़ी परेशान दिखती हैं।  

मुझे लगता है माँ की प्रार्थना के कारण ही 

चीज़ें अब ऊपर गायब नहीं हो जाती हैं। 

ठीक कहा न, दीदी? 

##
शायद तुमने ठीक ही कहा,  पर मैंने तो अपनी किताबों में 

कुछ और ही पढ़ा है। 

बताओ न दीदी, क्या पढ़ा है आपने अपनी रंग बिरंगी किताबों में? 

पहले तुम बताओ मुन्ना। तुम क्या सोचते हो, 

क्या और कोई कारण हो सकता है  चीज़ों के नीचे गिरने का? 

मैं सोचता हूँ, मैं सोचता हूँ... 

बोलो न मुन्ना, क्या सोचा तुमने? 

##
मुझे तो ऐसा लगता है कि  धरती के अन्दर, 

एक बहुत बड़ा और भूखा दानव मुँह खोले बैठा है। 

ज़ोर-ज़ोर से वह हवा अपने मुँह में खींच रहा है। 

सारा सामान उसके मुँह में समा रहा है। 

हो न हो, दीदी, 

इसी दानव के मुँह में चले गए होंगे, 

मेरे कंचे, तुम्हारी परान्दी,

##
और माँ के बनाए मोतीचूर के लड्डू। 

(जो हम दोनों में से किसी ने भी न खाए  

पर न जाने कहाँ गायब हो गए!) 

इस भूखे दानव के कारण ही 

चीज़ें ऊपर नहीं गिरतीं, 

सब कुछ तो यह खा जाता है। 

क्यों दीदी, हूँ न मैं समझदार? 

##
हाँ मुन्ने राजा, समझदार तो तुम हो 

और शायद तुमने ठीक ही कहा, 

पर मैंने तो अपनी किताबों में कुछ और ही पढ़ा है। 

उन्होंने क्या कहा, दीदी क्या कहा? 

यहाँ आओ, मुन्ने राजा, मैं बताती हूँ उन्होंने क्या कहा। 

उन्होंने कहा, उन्होंने कहा... 

बताओ न दीदी, उन्होंने क्या कहा, जल्दी बताओ। 

##
मैंने तो यह पढ़ा है कि  हरेक वस्तु, हाँ हरेक वस्तु 

जो इस संसार में पाई जाती है, 

अपनी तरफ़ हर दूसरी वस्तु को आकर्षित करती है। 

हरेक चीज़ दूसरी चीज़ को  अपनी ओर खींचती है। 

बड़ी चीज़ों की आकर्षण शक्ति, 

छोटी चीज़ों से कहीं ज़्यादा होती है। 

##
पर दीदी, चीज़ें ऊपर क्यों नहीं गिरतीं? 

तुम तो कुछ और ही बता रही हो। 

धीरज रखो मुन्ने राजा, धीरज। 

मेरी किताबों के अनुसार 

पृथ्वी बहुत बड़ी है और  हम सब, 

यहाँ तक कि पृथ्वी पर पाई जाने वाली सारी चीज़ें, 

जैसे हवाई जहाज़, समुद्री व्हेल और समुद्र भी, 

पृथ्वी के मुकाबले में बहुत छोटे हैं। 

##
यही कारण है कि  पृथ्वी के खिंचाव के कारण 

हम, हमारी चाभियाँ, हमारी कीलें, हमारे पैसे 

पृथ्वी पर ही रहते हैं, ऊपर नहीं उड़ जाते। 

यह आकर्षण शक्ति जो हम सबको, 

यहाँ तक कि धरती के निचले तट पर 

रहने वाली पेन्गुइन को भी अपनी तरफ़ खींचती है। 

##
यह शक्ति गुरुत्वाकर्षण  कहलाती है। 

यह तो मैं नहीं कह सकती मुन्ने राजा कि 

यह सच है कि नहीं, परन्तु मेरी स्कूल की किताबों में तो यही लिखा है। 

क्या यह सच है दीदी, क्या सही सच है? 

चलो ज्ञान बढ़ाएँ 

करीब 350 वर्ष पहले की बात है। अंग्रेज़ वैज्ञानिक इसाक न्यूटन सेब के पेड़ के नीचे आराम कर रहे थे। तभी उनके सिर पर एक सेब गिर पड़ा। अपना सिर मलते हुए न्यूटन सोच में पड़ गए कि चीज़ें ऊपर क्यों नहीं गिरती हैं। उन्होंने निष्कर्ष निकाला कि पृथ्वी एक बड़े से चुम्बक के समान है जो हर चीज़ को अपनी ओर खींचती है। इस अनदेखी शक्ति को उन्होंने ग्रैविटी (गुरुत्वाकर्षण) की उपाधि दी। 

न्यूटन के अनुसार स़िर्फ पृथ्वी ही नहीं बल्कि संसार में हर वस्तु दूसरी वस्तु को आकर्षित करती है। बड़ी वस्तुएँ एक दूसरे को ज़्यादा शक्ति से आकर्षित करती हैं। दूरी के साथ साथ यह आकर्षण कम होता चला जाता है। स़िर्फ सेबों को ज़मीन पर गिरने में मदद नहीं करता है- गुरुत्वाकर्षण चाँद को भी पृथ्वी के इर्द गिर्द घूमने में और पृथ्वी को सूर्य के चारों ओर घूमने में मदद करता है। पृथ्वी की शक्ति ही चाँद को सौर्य मण्डल से बाहर उड़ने से रोकती है।

परन्तु, यह बात है, तो चाँद पृथ्वी पर गिर क्यों नहीं जाता? 

इसलिए, क्योंकि चाँद की भी आकर्षण शक्ति (ग्रैविटी) है जो पृथ्वी को अपनी ओर खींचती है। पृथ्वी की आकर्षण शक्ति चाँद से ज़्यादा है। यही कारण है कि चाँद पृथ्वी का चक्कर काटता है, न कि पृथ्वी चाँद का। 

इसके बारे में ज़रा सोचो अगर संसार में सारी चीज़ें एक दूसरे को आकर्षित करती हैं तो टी.वी. देखते समय, तुम्हारा सिर टी.वी. से क्यों नहीं टकराता है? 

क्योंकि हमारे सिर और टी.वी. के बीच आकर्षण शक्ति बहुत कमज़ोर है। 

आओ, अब एक प्रयोग करें  

सामग्री:

कुछ रबर बैंड 

छोटी रबर की गेंद 

एक रस्सी का टुकड़ा 

गेंद पर रबर बैंड अच्छी तरह लपेट लें। अपने हाथ  

जितनी बड़ी रस्सी काट लें। उसे गेंद पर लिपटे  

हुए एक रबर बैंड से बाँध लें। कमरे के बीच में खड़े होकर गेंद को सिर के ऊपर रस्सी से घुमाएँ। आपने क्या देखा?  अगर गेंद को तेज़ घुमाओ तो गेंद सिर के ऊपर गोलाकार रूप में घूमती रहेगी। बीच में अगर रस्सी छोड़ दो तो क्या होता है? गेंद सीधी रेखा में उड़ जाती है, है न?

ऐसा क्यों होता है?  

रस्सी में टेन्शन (तनाव) के कारण गेंद सिर के चारों तरफ़ घूमती रहती है। रस्सी छोड़ने पर तनाव भी नहीं रहता है और गेंद उड़ जाती है। अब सोचो कि गेंद चाँद है और तुम पृथ्वी। पृथ्वी की आकर्षण शक्ति रस्सी के तनाव की तरह ही तो है। 

##
* License: [CC-BY]
* Text: Roopa Pai
* Illustration: Greystroke
* Translation: Shobhit Mahajan
* Language: hi

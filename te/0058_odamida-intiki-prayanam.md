# ఓడ మీద ఇంటికి ప్రయాణం

##
బసవ, అతని చెల్లెలు సుందరి సముద్రం ఒడ్డున ఇసక మీద కూర్చుని, సముద్రంపై సూర్యోదయాన్ని చూస్తున్నారు. ఆకాశం బూడిద రంగునుంచి నీలం రంగులోకి మారుతోంది. మబ్బులు నారింజరంగులోకి మారాయి. ఆకాశం, సముద్రం కలిసే క్షితిజరేఖ వైపు కళ్ళు విప్పార్చుకుని చూస్తూ కూర్చున్నారు. 

వాళ్ళ నాన్న నావికుడు. అతను ఒక వ్యాపార ఓడమీద చాలా నెలల క్రితం దూరప్రాంతానికి వెళ్ళాడు. అతను తిరిగి వస్తాడని పిల్లలు ఆత్రంగా ఎదురు చూస్తున్నారు. ప్రతి రోజూ సూర్యోదయ సమయంలో సముద్రం ఒడ్డున కూర్చుని వాళ్ళ నాన్న ఓడకు ఉండే ఎత్తైన ఎర్రరంగు తెరచాపలు కనపడతాయన్న ఆశతో వాళ్ళు ఎదురు చూసేవారు. 

వాళ్ళు ఉండే మామల్లాపురం ఓడరేవు రద్దీగా ఉంటుంది. కాబట్టి ప్రతిరోజూ వచ్చిపోతుండే ఓడలు వాళ్ళకి చాలా కనిపించేవి. ఆసక్తిగొలిపే రకరకాల సరుకులతో అనేక దూర ప్రాంతాల నుంచి ఓడలు వస్తుండేవి. 

ఆ సరుకుల్లో పట్టుదారాలు, దుస్తులు, జాడీల పెట్టెలు, ద్రాక్షపానీయాలు, సువాసనలు వెదజల్లే పరిమళద్రవ్యాల సీసాలు ఉండేవి. చివరకు గుర్రాలు కూడా ఉండేవి. వాళ్ళ నాన్న ఓడలో దేవదారు దుంగలు, చందనపు చెక్కలు, బస్తాలకొద్ది సుగంధ ద్రవ్యాలు, బియ్యం, డబ్బాలనిండా నెయ్యి ఎగుమతి అవుతాయి. 

సుందరి విచారంగా ‘‘నాన్న వెళ్ళి చాలా నెలలైపోయింది’’ అంది. 

‘‘నాన్న ఇన్ని రోజులు ఇంటికి రాకుండా ఎప్పుడూ లేరు’’ అన్నాడు బసవ. 

“పోయిన వారం వచ్చిన పెద్ద తుఫాను గుర్తుందా నీకు?” ఉవ్వెత్తున లేచే అలలతో సముద్రం నిండి ఉంది. 

”నాన్న ఓడ క్షేమంగా ఉందని ఆశిస్తాను” అంటూ బసవ ఆందోళనగా చేతులు జోడించాడు. 

##
“అన్నయ్యా, అటు చూడు! ఒక ఓడ వస్తోంది! కాని నాకు తెరచాపలు కనిపించడం లేదు” అంది సుందరి కంగారుగా. 

వాళ్ళు ఆత్రంగా చూస్తుండగా, క్షితిజరేఖ వద్ద ఒక ఓడ కనిపించింది. మొదట్లో ఒక చిన్న చుక్కలా కనిపించిన ఆ ఓడ దగ్గరికి వస్తున్నకొద్దీ, నెమ్మదిగా పెద్దది కాసాగింది. మొదట వాళ్ళకి గాలికి రెపరెపలాడే తెరచాపలు కనిపించాయి. తర్వాత ఎత్తైన తెరచాప కొయ్యలు, వంగిన ఓడ ముఖభాగం పైకి లేచి, దృష్టిపథంలోకి వచ్చాయి. 

“ఈ ఓడ నాన్నది కాదు” అన్నాడు బసవ నిరాశగా. 

“నాన్న ఓడ తెరచాపలు ఎర్రరంగులో ఉంటాయి. వాటిమీద ఎగురుతున్న గద్దబొమ్మ ఉంటుంది. కానీ, దీని తెరచాపలు నలుపు, ఆకుపచ్చ రంగుల్లో ఉన్నాయి” అని వివరించాడు బసవ.  వాళ్ళు నిరుత్సాహపడి, ఇంక ఇంటికి పోదాం అని నిశ్చయించుకున్నారు. 

వాళ్ళకు పనులున్నాయి. బజారులో కూరలు అమ్మటంలో వాళ్ళ అమ్మకి సాయం చెయ్యాలి. వాళ్ళ నాన్న తరచు ఇల్లు వదలి దూరప్రాంతాలకు వెళుతూ కొంత డబ్బును ఇంట్లో ఉంచేవాడు. అలా ఆయన ఇచ్చిన డబ్బు కొద్దికాలానికి అయిపోయేది. అందుకే వాళ్ళ అమ్మ, ఇంటి అవసరాల కోసం కూరగాయలు అమ్ముతూ ఉంటుంది. 

కూరగాయల కొట్లో పని చెయ్యడం సుందరికి సరదాగా ఉంటుంది. ఆ బజారే చాలా సరదాగా ఉంటుంది. ఆ బజారుకి వేరు వేరు దేశాలకు చెందిన కొనుగోలుదారులు తరచూ వచ్చేవాళ్ళు.

పాలిపోయినంత తెల్లగా ఉండే వాళ్ళు, చీపి కళ్ళవాళ్ళు, నల్లగా ఉండి ఉంగరాల జుట్టు వాళ్ళు, ఇట్లా రకరకాల వాళ్ళు ఉంటారు. వాళ్ళు తొడుక్కునే దుస్తులు, వేసుకునే నగలు వింతగా ఉండేవి.

##
వాళ్ళు మాట్లాడే భాషల్ని సుందరి అర్థం చేసుకోలేకపోయేది.  ఆ ఉదయం బచ్చలి, పుదీనా వగైరా ఆకుకూరల కట్టలనూ, క్యాబేజీలనూ బసవ బయట పెడుతుండగా, వాళ్ళ కొట్టుకి కొనుగోలుదార్లు వచ్చారు. అందులో ఒకావిడ ఒక వ్యాపారస్తుని భార్య. ఆ వ్యాపారి సుగంధ ద్రవ్యాలను ఓడమీద ఇతర దేశాలకు తరచు ఎగుమతి చేస్తూ ఉంటాడు. మామల్లాపురం నుంచి వచ్చే, పోయే ఓడలను గురించి ఆవిడకి బాగా తెలుసు. 

ఆమె తనకి కావలసిన ముల్లంగి దుంపలనూ, చిక్కుడు కాయలనూ ఏరుకుంటూ, “మీ నాన్న గురించి సమాచారమేమైనా తెలిసిందా?” అని అడిగింది. తెలియలేదన్నట్లు సుందరి విచారంగా తల ఊపింది. 

“ఓడలు లంగరు వేసే రేవుకు వెళ్ళి అడగవచ్చుగా?” అంది ఆవిడ. 

బసవ ముందుకు వంగి, ‘‘ఏమని అడగాలి?’’ అన్నాడు. 

“మామల్లాపురం వచ్చే దోవలో మీ నాన్నావాళ్ళని ఎవరైనా చూసారేమో అడుగు. ఓడలు తిరిగి రావడం ఎప్పుడైనా ఆలస్యమైతే నా భర్త ఇలాగే వెళ్ళి అడుగుతూ ఉంటాడు.” 

ఆ మధ్యాహ్నం ఆ పిల్లలిద్దరూ ప్రధాన ఓడరేవు దిశగా వెళ్ళారు. వాళ్ళు బజారు దాటి, సముద్రం దిశగా వెళ్ళి రోడ్డు ఎక్కారు. ఓడల్లోకి ఎక్కించాల్సిన సరుకులను నిలవచేసే గోదాములను దాటి వెళ్ళారు.

అలాంటి ఒక గోదాము నుంచి కూలివాళ్ళు మిరియాలు, ధనియాల బస్తాలను బయటకు తెస్తున్నారు. మిలమిల మెరిసే రంగులు వేసిన నూలువస్ర్తాల బేళ్ళను గోదాములో నింపుతున్నారు. 

##
ఓడరేవులో మూడు ఓడలు లంగరువేసి ఉన్నాయి. ఒడ్డున ఉన్న ఇనుప కడ్డీలకు లావుపాటి పగ్గాలతో అవి కట్టి ఉన్నాయి. మరో రెండు ఓడలు సముద్రంలో వేచి ఉన్నాయి. చిన్న చిన్న పడవలు వాటి దగ్గరకి వస్తూ పోతూ ఉన్నాయి.

ఆ పడవల వాళ్ళు పువ్వులు, పళ్ళ దగ్గరనుంచి పూసలు, కొయ్యబొమ్మల దాకా ఎన్నెన్నో వస్తువుల్ని అమ్ముతున్నారు. ఓడరేవులో లంగరు వేసి ఉన్న ఓడల్లో నల్లని, ఆకుపచ్చని తెరచాపలున్న ఒక ఓడ ఉంది. పిల్లలిద్దరూ ఆ ఉదయం చూసిన ఓడే అది.

సరుకులు నింపుతున్న ఒక ఓడ దగ్గరికి వాళ్ళు వెళ్ళారు. వాళ్ళు దాన్ని సమీపిస్తుండగా, చేతిలో బల్లెం ఉన్న ఒక సైనికుడు వాళ్ళని అడ్డుకున్నాడు. 

”ఆగండి! మీరెక్కడికి వెళుతున్నారో గమనించారా?” అంటూ అతను బిగ్గరగా అరిచాడు. 

”రాజుగారి అనుమతి పత్రం లేనిదే, ఈ ఓడలోకి ఎవరినీ అనుమతించరు” అన్నాడు. 

“అనుమతి పత్రమా? ఎందుకు?” అంటూ సుందరి నివ్వెరపోతూ చూసింది. 

“ఎందుకంటే, పిచ్చిపిల్లా ఇది రాచ ఓడ!” 

“ఇది రాజుగారి ఓడల దళానికి చెందిందా? మనం ఏదైనా యుద్ధానికి వెళుతున్నామా?” అంటూ బసవ కళ్ళు విప్పార్చుకుని చూశాడు. 

“కాదనుకో! ఇది వ్యాపార ఓడ. దూరదేశాలతో వర్తకవ్యాపారాలు చేసేందుకు అనేక ఓడలు మహారాజశ్రీ నరసింహవర్మ రాజావారికి ఉన్నాయి. ఈ ఓడ ఉత్తరాన ఉన్న తామ్రలిప్తి ఓడరేవుకి వెళుతోంది.” 

“మేం కాంభోజ రాజ్యంనుంచి వచ్చే ఓడకోసం చూస్తున్నాం....” తటపటాయిస్తూ చెప్పింది సుందరి. 

##
“మా నాన్న ఒక నావికుడు. ఆయన చాలా నెలల క్రితం ఓడమీద కాంభోజకి వెళ్ళాడు. మా నాన్న ఓడను ఎవరైనా చూసారేమో అడుగుదామని వచ్చాం” అంది సుందరి. 

“కాంభోజా?” అని ప్రశ్నించాడు ఆ సైనికుడు. తర్వాత అతను నల్లని, ఆకుపచ్చని తెరచాపలున్న ఓడని చూసి, “అదిగో ఆ ఒడ అక్కడినుంచే వచ్చింది” అని చెప్పాడు. 

బసవా, సుందరి పరుగున వెళ్ళి కూలీలు పైకెక్కే కొయ్యపలక మీదగా ఎక్కి, ఓడ పై భాగానికి చేరుకున్నారు. ఓడలో ఉన్న నావికులందరూ విదేశీయులు కావడంతో వాళ్ళు ఆగిపోయారు. ఆ నావికులు ఒకరితో మరొకరు తెలియని పరాయి భాషలో మాట్లాడుకుంటున్నారు. 

“వాళ్ళకు అర్థమయ్యేలా చెప్పటం ఎలారా బాబూ?” అంటూ బసవ నిట్టూర్చాడు. 

“దానిదేముంది, తేలికే! వాళ్ళు మన కూరలకొట్టుకి వచ్చినప్పుడు మన అమ్మ ఏం చేసేదో మనమూ అదే చేద్దాం” నవ్వుతూ అంది సుందరి. 

“ఔను! మనం చేతులు తిప్పుతూ నటిద్దాం” అన్నాడు బసవ నవ్వుతూ. 

స్నేహపూర్వకమైన ముఖంగల నావికుడికోసం వాళ్ళిద్దరూ చుట్టూ చూశారు. చివరకు వాళ్ళిద్దరూ పగ్గం చుట్టమీద కూర్చున్న నావికుడి దగ్గరకి వెళ్ళారు. 

ఎండకు కంది, ముడతలు పడిన నల్లటి ముఖం కలిగిన అతను ముసలివాడు. అతని ఇరుకు కళ్ళ చుట్టూ లోతైన ముడతలు ఉన్నాయి. అతను వదులు పైజమా, చేతుల్లేని జాకెట్టు, మెరిసే గాజులు, చెవిరింగులు వేసుకున్నాడు. 

సుందరి బెదురుతూ “కాంభోజా?” అని ప్రశ్నించింది. 

ఆ ముసలివాడు సంతోషంగా “ఆ, కాంభోజా!” అన్నాడు. 

బసవ అతనికి తెరచాపను చూపి, సుందరి వేసుకున్న ఎర్రరంగు గౌనును చూపించి, “ఓడ? ఎర్ర తెరచాప?” అని అడిగాడు. 

ఆ మనిషి ముఖం చిట్లించి, తల అడ్డంగా ఊపాడు. సుందరి అతనికి వివరించేందుకు ప్రయత్నించింది. ఆమె ఓడ పక్క భాగాన్ని తట్టి, “ఓడ?” అంది. తర్వాత ఆమె తెరచాపలను, తన గౌనును చూపించి “తెరచాప ఎర్రదా?” అంది. 

ఆ వ్యక్తి సముద్రం కేసి చూపించి, తన సొంత భాషలో ఏదో చెప్పాడు. 

“ఔను! ఎర్రటి తెరచాపలున్న ఓడ. నువ్వు దాన్ని చూశావా?” అంటూ సుందరి ఉద్విగ్నంగా అతన్ని ప్రశ్నించింది. ఆ వ్యక్తి కొంచెం కంగారుపడినట్లు కనిపించాడు. 

“మా నాన్న.... బాబా!” అంటూ సుందరి మీసాలున్న పొడుగాటి వ్యక్తిలా నటించింది. 

“ఓహో!” అంటూ ఆ వ్యక్తి ఎగురుతున్న పక్షిలా తన చేతుల్ని ఊపాడు. 

“ఔనౌను!” అంటూ ఆ పిల్లలిద్దరూ హుషారుగా ఎగిరి గంతేసి, సంతోషంగా “నాన్న తెరచాపమీద ఎగురుతున్న గద్దబొమ్మ ఉంది” అన్నారు. 

ఆ మనిషి నవ్వుతూ లేచి నిలబడి, వాళ్ళిద్దరి చేతుల్ని పట్టుకుని,  ఆ ఓడ రెండో చివరకి లాక్కెళ్ళాడు. అతను క్షితిజరేఖ వైపు చూపాడు.

తమవైపుకే మెల్లగా వస్తున్న ఓడ ఒకటి కనిపించింది. దాని ఎర్రటి తెరచాపలు గాలిలో సగర్వంగా ఎగురుతున్నాయి.

సుందరి, బసవల నోటమాట రాలేదు! అదిగో! పరిచితమైన ఎత్తైన ఓడ స్తంభాలు, ముఖభాగం, ఎగురుతున్న గద్దబొమ్మ ఉన్న ఎర్రతెరచాపలు వాళ్ళ కళ్ళకి కనపడ్డాయి. 

సంతోషంతో వెలుగుతున్న పిల్లల ముఖాలవైపు ఆ మనిషి చూస్తూ  “మీ నాన్న నావికుడా?” అంటూ సౌమ్యంగా ప్రశ్నించాడు. 

“ఆయన ఆ ఓడమీద ఉన్నాడా?” అన్నాడు. 

పిల్లలు “ఆ!” అంటూ అతని ముఖం వైపు అపనమ్మకంగా తేరిపార చూశారు. 

“మీరు మా భాషలో మాట్లాడగలరే!” అంటూ సుందరి ఆశ్చర్యపోయింది. 

ఆ వ్యక్తి నవ్వుతూ, “కొంచెం, కొంచెంగా. నేను మామల్లాపురం తరచు వస్తూంటాను. కానీ, మీ నటన, ముఖ్యంగా మీసాలున్న పొడుగాటి వ్యక్తి పాత్ర నాకు బాగా సరదా కలిగించింది!” అన్నాడు. 

నాన్న ఓడ తిరగి రావడం సంతోషంగా చూస్తూ, బసవ, సుందరి తమ నావిక మిత్రుడికి మరెన్నో కొత్త మాటలు నేర్పారు. 

##
తమాషా చారిత్రిక వాస్తవాలు

1.ప్రసిద్ధి పొందిన పల్లవ రాజవంశానికి చెందిన నరసింహవర్మ రాజ్యకాలంలో, 1200 ఏళ్ళ క్రితం జీవించినవారు బసవ, సుందరిలు. ఆ పల్లవ రాజ్యం ఈనాటి తమిళనాడులో ఉంది. 

2.మామల్లాపురం పట్నం ఈనాటి చెన్నైకి దగ్గరగా ఉంది. ఆ పట్టణం దేవాలయాలకు ప్రసిద్ధి చెందింది. ఒకప్పుడు, మామల్లాపురం ఓడరేవునుంచి కంబోడియా, బర్మా , ఇండోనేషియాలకు ఓడలు పయనించేవి. కాంభోజ అనేది కంబోడియాకు పురాతనమైన పేరు. తామ్రలిప్తి అనేది బెంగాలులోని ఒక ఓడరేవు.  

##
3పల్లవ రాజుల కాలంలో పాఠశాలల్లో పిల్లలు ఏమి చదివేవారు? ఆ కాలపు పాఠశాలల్లో తర్క శాస్త్రం, న్యాయ శాస్త్రం, గణితశాస్త్రం, వ్యాకరణం, ఖగోళ శాస్త్రం, వేదాలు, అర్థశాస్త్రం, రాజకీయాలు పాఠ్యాంశాలుగా ఉండేవి.  

4.పల్లవరాజుల కాలంలో స్త్రీలు తమ జుట్టుకి రంగులు వేసుకునేవారు. సువాసన తైలాలు, పరిమళ ద్రవ్యాలు వాడేవారు. వాళ్ళు భోజనాల తర్వాత పళ్ళ సందులు శుభ్రపరచుకొనే పుల్లలు సైతం వాడేవారు. 

5. ప్రత్యేకించి ఉన్నత వంశాల స్త్రీలు విద్యావంతులుగా ఉండేవారు. కానీ, వారిని వేదాలు అభ్యసించేందుకు అనుమతించేవారు కాదు.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Ambika Ananth
* Language: te

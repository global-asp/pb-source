# ಅಕ್ಕ ಮತ್ತು ರಂಗುರಂಗಿನ ಖಜಾನೆ

##
ಒಂದು ದೊಡ್ಡ ಊರಿನ ಅಂಚಿನಲ್ಲಿ ಆ ಮಕ್ಕಳಿದ್ದರು. 

ಅವರ ಮನೆಯ ಹತ್ತಿರ ಒಂದು ದೊಡ್ಡ ಮೈದಾನ ಇತ್ತು.

ಇದು ಒಂದು ವಿಚಿತ್ರ ಮೈದಾನ. ಇಲ್ಲಿ ಗಿಡ ಇಲ್ಲ, ಮರಗಳೂ ಇಲ್ಲ. ಬರೀ ಕೊಳಕೋ ಕೊಳಕು.

ಊರವರೆಲ್ಲಾ ಬಿಸಾಕಿದ್ದ ವಸ್ತುಗಳಿಂದ, ಕಸದಿಂದ ಆ ಜಾಗ ತುಂಬಿತ್ತು.

##
ಆ ಮಕ್ಕಳು ಶಾಲೆಗೆ ಹೋಗುತ್ತಿರಲಿಲ್ಲ. ಸುಮ್ಮನೆ ಮೈದಾನದಲ್ಲಿ ಅಲೆದಾಡುತ್ತಿದ್ದರು.

ಪ್ಲಾಸ್ಟಿಕ್ಕಿನ ಬಾಟಲಿಗಳನ್ನು ಹುಡುಕುತ್ತಿದ್ದರು. ಹರಕು ಬಟ್ಟೆಯ ಚಿಂದಿಯನ್ನು ಹೆಕ್ಕುತ್ತಿದ್ದರು...

ಅವರಿಗೆ ಕಸದ ಬಗ್ಗೆ ತುಂಬಾ ಗೊತ್ತಿತ್ತು.

##
ಒಂದು ದಿನ ಆ ಕಸದ ಮೈದಾನಕ್ಕೆ ಅಕ್ಕ ಬಂದಳು.

ಅವಳ ಕತ್ತಿನ ಸುತ್ತಲೂ ಕೆಂಪು ಬಣ್ಣದ ದುಪಟ್ಟಾ ಇತ್ತು.

ಅಲ್ಲಿ ಓಡಾಡುತ್ತಿದ್ದ ಮಕ್ಕಳನ್ನು ಅವಳು ನೋಡಿದಳು. ಅಲ್ಲೇ ಒಂದು ಜಾಗ ಹುಡುಕಿ, ಕೂತಳು.

ತನ್ನ ಚೀಲದಿಂದ ಏನೋ ಹೊರಗೆಳೆದು ನೋಡಿದಳು.

##
ಮಕ್ಕಳಿಗೆ ಕುತೂಹಲ. ದೂರದಿಂದ ನೋಡಿದರು. ಆಮೇಲೆ ಹತ್ತಿರ ಬಂದು ಅಕ್ಕನ ಪಕ್ಕ ನಿಂತು ನೋಡಿದರು.

ಅಕ್ಕನ ಹತ್ತಿರ ತುಂಬಾ ಪುಸ್ತಕಗಳಿದ್ದವು. ದಪ್ಪ ಪುಸ್ತಕ, ತೆಳು ಪುಸ್ತಕ, ಬಣ್ಣ ಬಣ್ಣದ ಪುಸ್ತಕ, ಕಥೆಗಳಿಂದ ತುಂಬಿದ್ದ ಅನೇಕ ಪುಸ್ತಕಗಳು.

ಮಕ್ಕಳು ಇನ್ನೂ ಹತ್ತಿರ ಹತ್ತಿರ ಬಂದರು.

##
ಅಕ್ಕ ಪ್ರತೀ ದಿನ ಬರುತ್ತಿದ್ದಳು. ಅವಳು ಬಂದಾಗ ಕಸದ ಸುತ್ತ  ಓಡುವುದಕ್ಕೆ ಬದಲು ಮಕ್ಕಳು ಅಕ್ಕನ ಹತ್ತಿರ ಬರುತ್ತಿದ್ದರು.

ಅಕ್ಕ ಹೇಳಿದ ಕಥೆಗಳನ್ನು ಕೇಳುತ್ತಿದ್ದರು. ಕೆಲವು ದಿನಗಳಲ್ಲಿ ಪುಸ್ತಕದಲ್ಲಿದ್ದ ಅಕ್ಷರಗಳನ್ನು ಗುರುತು ಹಿಡಿದರು, ಪದಗಳನ್ನು ಓದಿದರು.

ಹಾಗೇ ನಿಧಾನವಾಗಿ ಕಥೆ ಓದುವುದನ್ನೂ ಕಲಿತರು.

##
ಸರಿ, ಅಕ್ಕ ಕೂರುವ ಜಾಗವನ್ನು ಒಪ್ಪ ಮಾಡೋಣ.

ಮಕ್ಕಳು ಕಸದಿಂದ ಒಂದು ಕುರ್ಚಿ-ಮೇಜು ತಂದರು. ಎಲ್ಲಿಂದಲೋ ಮತ್ತಷ್ಟು ವಸ್ತುಗಳು ಸಿಕ್ಕವು. ಅಕ್ಕನ ಕಾಲ ಕೆಳಕ್ಕೆ ಒಂದು ಪುಟ್ಟ ಜಮಖಾನ, ಅಲ್ಲಿ ಏನೇನು ಸಿಕ್ಕಿತೋ ಅವುಗಳನ್ನು ತಂದು ಜಾಗವನ್ನು ಒಪ್ಪ ಮಾಡಿದರು. 

ಆ ಜಾಗ ಚೆಂದ ಕಾಣಿಸುತ್ತಿತ್ತು.

##
ಒಂದು ದಿನ ಅಕ್ಕ ಬರಲಿಲ್ಲ. ಮಾರನೆಯ ದಿನವೂ ಬರಲಿಲ್ಲ. 

ಮಕ್ಕಳಿಗೆ ಚಿಂತೆ ಆಯಿತು. ಅವರು ಕಾಯುತ್ತಿದ್ದರು.

ಮಾತುಮಾತಲ್ಲಿ ಪುಸ್ತಕಗಳನ್ನು ಓದಿದರು. ತಾವಾಗೇ ಓದಿದರು. ಒಬ್ಬರಿಗೊಬ್ಬರು ಓದಿ ಕಥೆ ಹೇಳಿದರು.

##
ಒಂದು ದಿನ, ಒಂದು ಪುಸ್ತಕದಲ್ಲಿ ಅವರಿಗೆ ಅಕ್ಕನ ವಿಳಾಸ ಸಿಕ್ಕಿತು. ಮಕ್ಕಳು ತಕ್ಷಣ ಅಕ್ಕನನ್ನು ಹುಡುಕಿ ಹೊರಟರು. ಹೋಗುತ್ತಾ ಅಕ್ಕನ ಪುಸ್ತಕದ ಚೀಲವನ್ನು ಎತ್ತಿಕೊಂಡು ಹೋದರು. ದಾರಿಯಲ್ಲಿ ಬಂದ ಬಸ್ಸಿನ ಹೆಸರನ್ನೂ ಓದಿದರು. ನಡೆಯುತ್ತಾ ನಡೆಯುತ್ತಾ ಬೀದಿಯ ಹೆಸರುಗಳೂ ಮಕ್ಕಳಿಗೆ ಗೊತ್ತಾಯಿತು. ಇದು ಅಕ್ಕ ಹೇಳಿಕೊಟ್ಟಿದ್ದೇ ಆಗಿತ್ತು.

##
ಅಕ್ಕನ ಮನೆ ಎಲ್ಲಿದೆ? ಇಲ್ಲೋ, ಅಲ್ಲೋ? ಹುಡುಕಿ ಹುಡುಕಿ ಕಂಗಾಲಾದರು. 

ಸುಸ್ತಾಗಿ ವಾಪಸ್ಸು ಹೋಗಬೇಕು... ಅಷ್ಟರಲ್ಲಿ, ಕಿಟಕಿಯಿಂದ ಹರವಿದ್ದ ಕೆಂಪು ದುಪಟ್ಟಾ ಯಾರಿಗೋ ಕಾಣಿಸಿತು. 

##
ಅಕ್ಕ ಹಾಸಿಗೆಯ ಮೇಲೆ ಮಲಗಿದ್ದಳು. ಸುಸ್ತಾಗಿದ್ದಳು. ಬಳಲಿದ್ದಳು.

ಮುಖದ ಮೇಲೆ ನಗುವಿಲ್ಲ, ಕಣ್ಣಲ್ಲಿ  ಕಾಂತಿಯಿಲ್ಲ. ಡಾಕ್ಟರು ಬಂದು ಔಷಧಿ ಕೊಟ್ಟಿದ್ದರು.

ಆದರೆ ಅಕ್ಕನ ಕಾಯಿಲೆ ವಾಸಿಯಾಗುತ್ತಿಲ್ಲ.

##
ಮಕ್ಕಳು ಅಲ್ಲಿಗೆ ಓಡಿ ಬಂದರು.  ಅಕ್ಕನನ್ನು ಕಂಡರು. ಅವಳನ್ನು ತಬ್ಬಿದರು.

ಪುಸ್ತಕದ ಚೀಲವನ್ನು ಅವಳಿಗೆ ತೋರಿಸಿದರು. ಮಕ್ಕಳು ಅವಳಿಗೆ ಕೆಲವು ಕಥೆಗಳನ್ನು ಓದಿದರು.

ಅಕ್ಕನ ಮುಖದಲ್ಲಿ ಮತ್ತೆ ನಗು ಬಂತು. ಕಣ್ಣಲ್ಲಿ ಕಾಂತಿ ಬಂತು. 

##
ಈಗ ಅಕ್ಕ ಮತ್ತೆ ಬರುತ್ತಿದ್ದಾಳೆ. ಮಕ್ಕಳು ಮತ್ತೆ ಅಲ್ಲಿ ಸೇರುತ್ತಿದ್ದಾರೆ. 

ದಿನಾ ಸಾಯಂಕಾಲ ಅವರು ಅಲ್ಲಿ ಸೇರುತ್ತಾರೆ. ತುಂಬಾ ಓದುತ್ತಾರೆ, ನಗಾಡುತ್ತಾರೆ. ಎಲ್ಲರೂ ಕೂಡಿ ಖುಷಿಯಿಂದ ಇದ್ದಾರೆ. ಮಕ್ಕಳು, ಅಕ್ಕ, ಪುಸ್ತಕಗಳು ಎಲ್ಲಾ ಖುಷಿಯಿಂದ ಇದ್ದಾರೆ.

##
* License: [CC-BY]
* Text: Rukmini Banerji
* Illustration: Kaveri Gopalakrishnan
* Translation: Sriram MS
* Language: kn

# ಪುಟಾಣಿ ಪೈಂಟರ್ ಗಳು

##
ಅಂದು ರಜಾದಿನ.  ವೀಣಾ ಮತ್ತು ವಿನಯ್ ತೋಟದಲ್ಲಿ ಆಡುತ್ತಿದ್ದರು. 

ಅಲ್ಲಿ ಎಲ್ಲೆಡೆ ಪೇಂಟ್‌ನ ಡಬ್ಬಗಳನ್ನು ಇಡಲಾಗಿತ್ತು. 

##
ಅಲ್ಲಿ ಬಿಳಿ, ಕೆಂಪು, ಹಸಿರು, ನೀಲಿ ಮತ್ತು ಹಳದಿ ಬಣ್ಣದ ಪೇಂಟ್‌ಗಳಿದ್ದವು. 

##
ಪೇಂಟರ್‌ಗಳು ಬಣ್ಣ ಹಚ್ಚುವುದರಲ್ಲಿ ನಿರತರಾಗಿದ್ದರು. ಒಬ್ಬ ಪೇಂಟರ್ ಏಣಿಯ ಮೇಲೆ ನಿಂತಿದ್ದ. ಮತ್ತೊಬ್ಬ ಮೇಲಿಂದ ಇಳಿಬಿಟ್ಟಿದ್ದ ಉಯ್ಯಾಲೆಯಲ್ಲಿ ತೂಗಾಡುತ್ತಾ ಬಣ್ಣ ಹೊಡೆಯುತಿದ್ದ.

"ನಾವು ಸಹಾಯ ಮಾಡಬಹುದೇ?"

ಎಂದು ವೀಣಾ ಮತ್ತು ವಿನಯ್ ಕೇಳಿದರು.

##
ಪೇಂಟರ್ ಅವರಿಬ್ಬರಿಗೂ ಒಂದೊಂದು ಬ್ರಶ್ ಕೊಟ್ಟ. ವೀಣಾಳಿಗೆ ಗೇಟ್‌ನ ಒಳಭಾಗಕ್ಕೆ ಮತ್ತು ವಿನಯ್‌ಗೆ ಗೇಟ್‌ನ ಹೊರಭಾಗಕ್ಕೆ ಬಣ್ಣ ಹೊಡೆಯಲು ಹೇಳಿದ. 

##
ಅವರಿಬ್ಬರೂ ಒಂದೊಂದು ಪೇಂಟ್‌ನ ಡಬ್ಬಗಳನ್ನು ಎತ್ತಿಕೊಂಡರು ಮತ್ತು ತಮ್ಮ ತಮ್ಮ ಕೆಲಸ ಆರಂಭಿಸಿದರು. ವೀಣಾ ಗೇಟ್‌ನ ಒಂದು ಕಡೆಗೆ ಬಣ್ಣ ಹಚ್ಚತೊಡಗಿದಳು. ವಿನಯ್ ಗೇಟ್‌ನ ಇನ್ನೊಂದು ಕಡೆಗೆ  ಬಣ್ಣ ಹಚ್ಚತೊಡಗಿದನು. 

##
ಬಣ್ಣ ನೆಲದ ಮೇಲೆ ಚೆಲ್ಲಿತು. ಗೋಡೆಯ ಮೇಲೆ ಸಿಡಿಯಿತು. ಅವರ ಮೇಲೂ ಬಿತ್ತು. 

##
ಇಬ್ಬರೂ ತಮ್ಮ ಕೆಲಸ ಮುಗಿಸಿದರು. ಅವರು ನೆಲದ ಮೇಲಾಗಿದ್ದ ಬಣ್ಣದ ಕಲೆಗಳನ್ನು ಒರೆಸಿದರು. ಗೋಡೆಯ ಮೇಲೆ ಸಿಡಿದಿದ್ದ ಬಣ್ಣದ ಕಲೆಗಳನ್ನು ಉಜ್ಜಿ ತೆಗೆದರು. 

##
ತಮ್ಮ ಮೇಲೆ ಸಿಡಿದಿದ್ದ ಬಣ್ಣವನ್ನು ಒರೆಸಿಕೊಂಡರು. 

##
"ನನ್ನ ಕೆಂಪು ಗೇಟ್ ಎಷ್ಟು ಚೆಂದವಿದೆ!" ಎಂದಳು ವೀಣಾ. 

##
"ನನ್ನ ಹಸಿರು ಗೇಟ್ ಎಷ್ಟು ಚೆಂದವಿದೆ!" ಎಂದ ವಿನಯ್. 

##
"ಅಯ್ಯಯ್ಯೋ! ನೀವು ಗೇಟ್‌ನ ಒಳ ಹೊರಗೆ ಬೇರೆ ಬೇರೆ  ಬಣ್ಣದ ಪೇಂಟ್‌ಗಳನ್ನು  ಹಚ್ಚಿಬಿಟ್ಟಿರಿ" ಎಂದು ಕಿರುಚಿದ ಪೇಂಟರ್.

"ಪರವಾಗಿಲ್ಲ, ಅದು ಹಾಗೇ ಇರಲಿ!" ಎಂದರು ಅಮ್ಮ. 

##
* License: [CC-BY]
* Text: Cheryl Rao
* Illustration: Tanvi Choudhury
* Translation: Shaila Manipal
* Language: kn

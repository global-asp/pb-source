# कौए के रिश्तेदार

##
रोज़ की तरह एक और सुबह हुई। कौआ चुपचाप अपने घोंसले में बैठा था।

एक दो बार काँव-काँव बोला फिर बोर होकर चुपचाप बैठ गया। ठीक उसी समय कोयल की मीठी

कुहू-कुहू सुनाई दी। 

##
कोयल की आवाज़ कौए को बहुत अच्छी लगी। कोयल कौए से अच्छा गा रही है यह सुनकर कौए को कुछ जलन भी महसूस हुई। कौए ने निश्‍चय किया कि कुछ भी हो, वह कोयल की तरह ही गाना सीखेगा। कौए ने सोचा कि कोयल से ईर्ष्या करने के बदले उसी से गाना सीखना बेहतर होगा। 

##
इस निश्‍चय के बाद कौआ कोयल को ढूँढने निकला। कोयल ने कौए को कुछ शक की निगाह से देखा लेकिन कौए ने बहुत सम्मान के साथ कोयल से बात की। 

उसने पूछा, “क्या आप मुझे गाना सिखाएँगी?”कोयल मान गई। 

लेकिन उसने यह शर्त रखी, “सुबह जल्दी उठकर आना होगा।” कौआ मान गया । यह निश्‍चित हुआ कि अगले दिन से पाठ शुरू होगा। 

##
कौए को रोज़ देर से उठने की आदत थी लेकिन कल से ऐसा नहीं हो सकता था। इसीलिए वह सोने से पहले घड़ी में अलार्म लगाकर सोया । जैसे ही अलार्म बजा उसकी नींद खुल गई। 

अलसाई उनींदी आँखें लिये जल्दी-जल्दी तैयार होकर कोयल के पास पहुँचा। 

##
कोयल तो पहले से ही तैयार बैठी थी। कौए के आते ही संगीत पाठ आरंभ हो गया। कोयल के बार-बार कुहू-कुहू सिखाने पर भी कौआ काँव-काँव ही करता रहा। आखिरकार कोयल को गुस्सा आ गया। 

“तुम्हें गाना सिखाना मेरे बस की बात नहीं,“यह कहकर कोयल चली गयी।  

##
कौआ बहुत दुखी हुआ। चेहरे पर उदासी लिए घर वापस आ गया। 

##
कुछ दिन बीत गये। एक दिन आसमान में बादल छाये। धीमी-धीमी, ठंडी हवा चली और बूँदा-बाँदी शुरू हो गई। कौआ घर पर ही बैठा रहा। तब कुछ दूर मोर का नाच दिखाई दिया। गाना तो सीख न सका कौए को लगा कि मोर से नाच ही सीख लिया जाये। 

##
मोर के पास जाकर पूछा कि क्या मुझे नाच सिखाओगे? मोर ने कहा,"ठीक है। मेरे जैसे ही कहा,"ठीक है। मेरे जैसे ही नाचो।" कौए ने अपने पर खोले, पाँव थिरकाये। मोर ने फिर नाच कर दिखा या कि वैसे नहीं ऐसे। कौए ने फिर पाँव थिरकाये। 

##
“ऐसे नहीं,” कहकर मोर ने फिर से नाच कर दिखाया। फिर भी कौआ उल्टे-सीधे पैर मारता रहा। 

आखिरकार मोर गुस्से से चीखा, “तुम नाच नहीं सीख सकते। जाओ।” 

##
कौआ उदास हुआ कि न तो वह गा सका, न ही नाच सीख सका। फिर कौए को लगा कि चलो बढ़िया घोंसला बनाना ही सीख लिया जाये। गौरैया के पास जाकर पूछा,“आप अपने जैसे घोंसला मुझे बनाना सिखाएँगी क्या?” गौरैया ने साफ़ इन्कार कर दिया। उसने कहा,“तुम में मेरे जैसे घोंसला बनाने की लगन नहीं है।” 

##
एक बार फिर कौए को बहुत निराशा हुई। घर आकर परेशान सा बैठ गया। तभी नीचे के घर में उसे बर्तन माँजने के स्थान पर थोड़ी सी जूठन पड़ी दिखाई दी। वह तुरंत वहाँ जाकर काँव-काँव करके अपने रिश्तेदारों को बुलाने लगा। सभी रिश्तेदार आ गये। सभी में खाना बाँटकर कौए ने खुद भी खाया। 

##
कौए के मन में एक विचार कौंधा। भले ही मैं गा नहीं सकता, नाच भी नहीं सकता। पर और कौन ऐसा है जो थोड़ा-सा खाना सारे परिवार में बाँट कर खाता है? चाहे वह कोयल हो, मोर हो या गौरैया, वे भोजन बाँट कर नहीं खाते। 

##
लेकिन मैंने कभी भी परिवार वालों में बिना बाँटे भोजन नहीं किया। ऐसा सोचते ही कौए में स्वाभिमान जागा। उसी खुशी में वह काँव-काँव करने लगा। 

##
इस चित्र में रंग भरो। 

##
* License: [CC-BY]
* Text: Venkatramana Gowda
* Illustration: Padmanabh
* Translation: K. Vijaya
* Language: hi

# શોભિની અને નાની

##
મેળો

“આપણે મેળામાં જઈશું?”શોભિનીએ નાનીમાને પૂછ્યું. મોટું ગોળ ચકડોળ દૂરથી જ નજરે પડતું હતું. એ ધીમે ધીમે ઘૂમવાનું શરૂ કરતું હતું અને પછી ઝડપથી, વધુ ઝડપ પકડી લેતું.

“શું આપણે આ ચકડોળમાં બેસીશું?”શોભિનીએ નાનીને કહ્યું.

મસમોટાં પૈડાં જેવું એ ચકડોળ પહેલાં ધીમે-ધીમે ફરતું થયું. જ્યારે હીંચકો ઉપરથી નીચેની બાજુ ઝડપથી આવવા લાગ્યો ત્યારે શોભિનીએ પોતાની આંખો જોરથી મીંચી દીધી. આમ તો એને જરાયે ડર લાગતો ન હતો પણ નાનીમાનો હાથ પકડી લે ત્યારે એને સારું લાગતું હતું. શોભિની વચ્ચે વચ્ચે આંખો ખોલીને જોઈ લેતી હતી કે તેઓ ક્યાં પહોંચ્યાં છે. શોભિનીએ જોયું કે નાનીમાએ પોતાની આંખો બંધ નહોતી કરી.

##
ઊલટું એ તો હસતાં હતાં અને નીચે મેદાનમાં ઊભેલાં લોકો તરફ હાથ હલાવતાં હતાં.

ચકડોળમાંથી ઉતરીને શોભિની અને નાનીએ મેળામાં આંટો માર્યો. ખૂબ ભીડ હતી. એક મોટા તંબૂમાંથી ગાવાના અવાજો આવી રહ્યાં હતાં.

શોભિનીએ એક પિપૂડું ખરીદ્યું. એણે પિપૂડામાં એવી તો જોરથી ફૂંક મારી કે એક કૂતરૂં ઉછળીને ભાગી ગયું.

નાનીમાએ શોભિની માટે એક ગેસ ભરેલો ફુગ્ગો લીધો. ઘેર પાછા ફરીને શોભિનીએ ફુગ્ગાની નીચે કાગળની એક નાની ટોપલી બાંધી, એમાં થોડી કીડીઓ મૂકી દીધી. હવે એણે ફુગ્ગાની દોરી છોડી દીધી.

ફુગ્ગો ઘરોની ઉપર ઉડવા લાગ્યો, ખતરો પસાર કરી, મેળાને ક્યાંય પાછળ છોડીને ખૂબ દૂર દૂર ઊડી ગયો.

##
વાળ ઓળ્યા

નાનીમાએ હજી હમણાં જ પોતાના વાળ ધોયા હતા. તેમના લાંબા, મુલાયમ અને સફેદ વાળ તડકામાં ચમકતા હતા.

“નાનીમા, હું તમારા વાળ ઓળી આપું?”શોભિનીએ પૂછ્યું: સાચવીને ઓળીશ, તમારા વાળ જરાયે ખેંચાવા નહિ દઊં.”

શોભિનીએ ખૂબ સંભાળપૂર્વક નાનીમાના વાળમાંથી ગૂંચો કાઢી નાખી. એણે બાબરી વચ્ચે સેંથી પાડી વાળ બે ભાગમાં જુદા પાડ્યા. વાળના બંને ભાગથી એણે નાનીમાના માથા પર બંને બાજુએ નાના-નાના અંબોડા વાળ્યા. અંબોડા એને ખાસ ગમ્યા નહિ, એટલે એણે બે લાંબી-લાંબી સેર બનાવી દીધી. શોભિની જલ્દી ક્યાંકથી એક મોટું પીળું ફૂલ લઇ આવી. એણે ફૂલ નાનીમાની એક સેરમાં ભરાવ્યું.

વાદળી અને નારંગી રંગનું એક પતંગિયું ઊડતું ઊડતું આવ્યું અને નાનીમાના વાળ પર બેસી ગયું. બરાબર પીળા ફૂલની જોડાજોડ.

શોભિની અરીસો લેવા દોડી. એણે નાનીમાની સામે સીધો અરીસો ધર્યો – બે લાંબી સેર, એક મોટું પીળું ફૂલ અને રંગ-બેરંગી પતંગિયું.

##
જંગલ

“શું આપણે જંગલમાં જઈએ?”શોભિનીએ નાનીમાને પૂછ્યું. "ત્યાં જંગલી જાનવરો રહે છે. તમને બીક તો નહિ લાગે ને?”

શોભિની અને નાનીમા જંગલમાં પહોંચ્યાં.

સૌથી પહેલાં એમને એક નાનકડું સસલું દેખાયું. એ સસલું ભૂલું પડી ગયું હતું અને પોતાની માને શોધતું હતું. શોભિની અને નાનીમાએ એને એની માને શોધવામાં મદદ કરી. સસલું ઝાડી પાછળ લપાઈને ક્યાંય સુધી શોભિનીને જોતું જ રહ્યું.

હાથીઓ નદીમાં નહાતા હતાં. તેઓ પોતાની સૂંઢમાં પાણી ભરીને ફૂવારાની જેમ એક-બીજા પર ઊડાડતા હતા. ઝાડ પર એક વાંદરો બેઠો હતો. તે કેરી ખાતો હતો. શોભિનીએ મોંના ચાળા કરીને વાંદરાને ચીડવ્યો. વાંદરો ખી...ખી કરવા લાગ્યો. એણે એક કેરી તોડી અને શોભિની તરફ ફેંકી. નાનીમાએ સ્ફૂર્તિથી પોતાના હાથ ઊંચા કર્યા અને એ કેરીને શોભિનીને વાગે એ પહેલાં જ હાથમાં ઝીલી લીધી.

શું ગજબનો કેચ હતો!

“વાહ નાની!” શોભિની બોલી, “મને તો ખબર  જ નહોતી કે તમને ક્રિકેટ રમતાં પણ આવડે છે.”

##
વરસાદ

વરસાદ વરસતો હતો. ક્યારેક જોરદાર પવન ફૂંકાતો અને વરસાદ ધોધમાર વરસવા લાગતો.

ક્યારેક ધીમો પડી જતો. બિલકુલ ઝરમર જેવો. શોભિનીએ નાનીને પૂછ્યું, “હું બહાર રમવા જઉં અને વરસાદમાં રમું? મારે પલળવું છે.”

“વીજળી ચમકે છે. જરા સંભાળજે.” નાનીએ કહ્યું. શોભિનીનો કૂતરો પિલ્લુ ખુરશીની નીચે લપાઈને બેઠો હતો. જ્યારે એણે શોભિનીને છત્રી ઊઠાવતાં જોઈ કે તરત એ ખુરશીની નીચેથી બહાર નીકળ્યો. પિલ્લુ શોભિનીનો હાથ ચાટવા લાગ્યો અને પૂંછડી પટપટાવવા લાગ્યો.

“વારૂ, તું પણ આવ.” શોભિનીએ કહ્યું.

શોભિની આગળ-આગળ ચાલવા લાગી. પિલ્લુ બરાબર એની પાછળ-પાછળ ચાલવા લાગ્યો.

બંને જેવા વરંડાના છેડે પહોંચ્યા, કે હવાનું જોરદાર ઝોકુ આવ્યું. શોભિનીની છત્રી અચાનક એના હાથમાંથી ઊડી ગઈ અને ઊડીને બગીચામાં જઈને પડી. જોરજોરથી વીજળી ચમકી. શોભિની એકદમ સ્તબ્ધ બની ગઈ.

એ પછી તરત જ જોરથી ગડગડાટી સંભળાઈ. પિલ્લુએ તો ઘર તરફ દોટ મૂકી અને ખુરશી નીચે છુપાઈ ગયો.

શોભિની પણ ઘર તરફ પાછી દોડી. ઝટ દઈને એ નાનીમાની લગોલગ લપાઈને બેસી ગઈ.

##
ઊન

નાનીમા તડકામાં બેઠાં હતાં. ઊનનો લચ્છો ઊકેલીને તેઓ દડો વીંટતાં હતાં.

“હું તમને મદદ કરૂં?”શોભિનીએ પૂછ્યું. શોભિનીએ ઊનનો એક છેડો શોધી કાઢ્યો. એ પણ ઊનનો દડો વાળવા બેઠી – બરાબર નાનીમા બનાવતા હતા એવો જ. ઊનનો જાણે એક મોટો ગોળો જ બનવા લાગ્યો.

એ ઘણો મોટો બન્યો ત્યારે શોભિનીના હાથમાંથી સરકી ગયો અને ઊંચે હવામાં ઊછળ્યો. આકાશમાં ઉપર ઘણા હંસ ઉડતા હતા. એમાંથી એકે ઊનનો દડો પકડી લીધો.

શોભિની માથુ ઊઠાવીને ઊંચે જોયું, તો લાલ ઊનની એક લાંબી દોરી આકાશમાંથી લટકતી હતી. શોભિની તો આ જોઈને તાળી પાડવા લાગી.

ઊનનો બીજો છેડો એના હાથમાંથી છૂટી ગયો હતો. હંસે જ્યારે તાળીનો અવાજ સાંભળ્યો ત્યારે એણે નીચે જોયું. એ જમીન ઉપર શોભિનીને જોઈ શકતો હતો પરંતુ આટલે ઊંચેથી એ ખૂબ નાની દેખાતી હતી. હંસ પોતાના સાથીઓની તરફ જોઇ અને જેવો કંઈક બોલવા ગયો, કે એની ચાંચમાંથી ઊનનો દડો સરકી ગયો. શોભિની આકાશમાંથી ઊન નીચે પડ્યું હતું ત્યાં દોડીને ગઈ. એણે ઝટપટ ઊનનો દડો વીંટી લીધો અને દડો નાનીમાને આપી દીધો.

##
નદી

ખૂબ ગરમી હતી.

“નાનીમા, મારી સાથે નદીએ નહાવા આવશો? શોભિનીએ પૂછ્યું. ઘરથી નદી ઘણી દૂર હતી. નાનીમા

અને શોભિની ટાંગામાં બેસી ત્યાં પહોંચ્યા. ત્યાં ઘાટ ઉપર ઘણાં લોકો સ્નાન કરતાં હતાં.

કિનારા પર પાણીનું વહેણ ખાસ ઝડપી નહોતું. શોભિની કાગળની ઘણી હોડીઓ બનાવીને લાવી હતી. એની એક હોડી તો પાણીમાં વેગથી વહેતી ખૂબ દૂર જતી રહી.

નાનીમાએ એક હોડીવાલા સાથે વાતચીત કરી. પછી બંને જણા હોડીમાં બેસી આઘે સુધી ગયા. હોડીવાળાએ કહ્યું, “અહીં પાણી ખૂબ ઊંડું છે. એક હાથી પર બીજો હાથી ઊભો હોય, તો બંને ડૂબી જાય.” શોભિની વિચારમાં પડી ગઈ – એક હાથીની ઉપર ઉભેલો બીજો હાથી!

એક સોનેરી માછલી પાણીમાંથી ઊછળી. એણે શોભિનીના હાથને ચૂમી લીધો. શોભિનીને આ ખૂબ ગમ્યું.

હોડીવાળાએ કહ્યું, “ફરીવાર આવજે શોભિની.”

“તમે મને ઓળખો છો?”શોભિનીએ પૂછ્યું.

“હા, તારી માને પણ, “હોડીવાળાએ કહ્યું,”એ જ્યારે નાની હતી, ત્યારે આજ નાવમાં બેસાડીને તેને ફેરવતો હતો.”

નાનીમા શોભિની તરફ જોઇને મલકાઈ રહી હતી.

##
ચાંદો

સૂરજ ડૂબવાની તૈયારીમાં હતો.

“ચાલો, આજે ચાંદા પર જઈએ,”શોભિનીએ નાનીમાને કહ્યું. એણે નાનીમાની ફરવા જતાં જે લાકડી સાથે રાખતાં એ લીધી. એની મૂઠ ચાંદીની હતી.

પહેલાં શોભિની લાકડી પર સવાર થઈ. “સંભાળીને ચડજો,”શોભિનીએ કહ્યું, “ગભરાવા જેવી કોઇ વાત નથી.”

“થોભી જા જરા, હું મારાં ચશ્મા તો લઈ આવું.” નાનીમાએ કહ્યું.

સૂ....ઉ....ઉ...ઉ હવામાં ઉડવા લાગી લાક્ડી. આગળ શોભિની બેઠી હતી. પાછળ નાનીમા બેઠાં હતાં.

તેઓ આકાશમાં ઉડવા લાગ્યાં. ઊંચે, વધારે ઊંચે, વધારે ઊંચે. પક્ષીઓ કરતાં પણ ઉપર. આકાશમાં તરતા વાદળોની વચ્ચેથી પસાર થઈ વધારે ઊંચે.

અને પછી ધીરે ધીરે એ આંખોથી ઓઝલ થઈ ગઈ, વાદળોની પેલે પાર. અમે બધાં એમના પાછાં આવવાની રાહ જોઇ રહ્યાં છીએ.

##
* License: [CC-BY]
* Text: Sarvendra Vikram
* Illustration: Vibhash Pandey
* Translation: Kalpana Palkhiwala
* Language: gu

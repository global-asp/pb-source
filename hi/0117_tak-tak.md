# टक टक

##
टक-टक...टक-टक!

सोनापुर के राजा पेटूचन्द ने अपना सिर तकिए के नीचे दबा लिया। पिछली रात स्वाद ले लेकर कुछ ज़्यादा ही खाया गया बटर चिकन उनको परेशान कर रहा था। और ऊपर से यह भयानक आवाज़!

##
“तुम्हें महल के काम इसी वक्त करवाने ज़रूरी हैं?” वह बुड़बुड़ाकर रानी सुरूचि से बोले। लेकिन राती तो उनकी बगल में लेटी अगले उत्सव का सपना देखती शान्ति से सो रही थीं।

टक-टक...टक-टक!

##
“क्या बकवास है!” पेटूचन्द ने कहा, “मैं राजा हूँ और मैं इस टक-टक की आवाज़ को फ़ौरन बन्द करने का हुक्म देता हूँ।” वह उठे और अपनी तोंद पर राजसी कमरबन्द कसते हुए द्वार खोला। सन्तरी घबराए से इधर-उधर देख रहे थे।

##
“यह क्या शोरगुल हो रहा है?” राजा ने गुस्से से अंगरक्षकों से पूछा।

“श्रीमान हमें पता नहीं,” अंगरक्षक काँपते हुए बोले। “हम इस शोर मचाने वाले की तलाश कर रहे हैं लेकिन अभी तक कोई मिला नहीं है।”

“बेवकूफ़!” राजा धीरे से बड़बड़ाए। “अगर तुम लोगों ने अगले पाँच मिनट के अन्दर उसे ढूँढ नहीं लिया तो मैं तुम सबको नौकरी से निकाल दूँगा,” वह चिल्लाए।

टक-टक...टक-टक!

##
रक्षकों ने तुरन्त सेनापति रणवीर सिंह को बुलाया। वह छः फुट लम्बा और तीन फुट चौड़ा था। उसकी लम्बी घुँघराली मूँछें सभी को डराती थीं।

##
“साहब, मेहरबानी करके ज़रा इस टक-टक की आवाज़ करने वाले को ढूँढने में हमारी मदद करें नहीं तो हम सब की नौकरी चली जाएगी।” सन्तरी गिड़गिड़ाए।

“बेवकूफ़!” रणवीर बुदबुदाया। उसने सिपाहियों की एक टोली बनाई।

टक-टक...टक-टक!

“तैयार, जवान? जाओ और फ़ौरन इस घुसपैठिए को ढूँढ निकालो!” उसने आदेश दिया।

##
वे महल के चारो तरफ़ ढूँढते रहे। ढूँढते रहे। ढूँढते रहे। उन्होंने सारी खिड़कियों में झाँककर, सोते हुए बच्चों को डरा दिया। तमाम बक्सों को खोला और सभी दीवारों को ठकठकाया। कुल मिलाकर उन्होंने इतना हो-हल्ला किया कि उस रात महल में कोई सो नहीं पाया।

टक-टक...टक-टक!

##
अगले दिन राजा देर से जागे और दरबार में देर से पहुँचे। उनके सामने पहला मामला पेश किया गया । दो लोग एक गाय पर अपना-अपना अधिकार दिखा रहे थे।

“यह मेरी है,” पहले व्यक्ति ने कहा।

“नहीं, मैं इस गाय का दूध दो सालों से दुह रहा हूँ,” दूसरे ने कहा।

“अच्छा जी? मैं तो इस गाय के दूध की बनी हुई मिठाइयाँ तीन सालों से देवी को चढ़ा रहा हूँ,” पहले ने कहा।

##
“मेरा सिर दुख रहा है,” राजा ने प्रधानमंत्री चिन्तामणि से कहा।

“रात को खाया मुर्गा अभी तक पेट में कुड़कुड़ कर रहा है। ऐसा करो, गाय के दो हिस्से करके दोनों को आधा-आधा दे दो। मैं उन की शिकायत नहीं सुनना चाहता।”

“ओहो, महाराज बात यह है कि झगड़ा गाय को ले कर है,” चिन्तामणि बुदबुदाया।

##
“उसके दो हिस्से करना कोई समझदारी की बात नहीं,” चिन्तामणि के ढेरों कामों में पेटूचन्द को बेवकूफ़ी भरे फैसले न सुनाने देना भी शामिल था। थके या भूखे होने पर राजा पेटूचन्द अक्सर ऐसे फैसले सुना देते थे। इसी चिन्ता से चिन्तामणि समय से पहले ही गंजे हो गए थे।

माथे पर हाथ मारते हुए राजा बोले, “ओहो! तुम ठीक कह रहे हो! ज़रा बताओ कि तीन रातें बिना सोए मैं एक न्यायी और बुद्धिमान राजा कैसे बना रह सकता हूँ?”

राजा पेटूचन्द ने चिन्तामणि को टक-टक की आवाज़ के बारे में बताया। राहत से मुस्कराते हुए मन्त्री जी बोले, “मुझे पता है कि इस मामले में सही मदद कौन कर पाएगा।”

##
उस रात जब सब लोग सो चुके थे तब वह चिड़ियाघर के दरोगा पशुपति को राजा के पास लाए।

टक-टक...टक-टक!

यह आवाज़ सुनते ही पशुपति अपने घर को दौड़ा और एक पिंजड़ा और कीड़ों से भरा एक कटोरा लेकर लौटा।

पशुपति ने शाही बढ़ई से वहाँ पर एक छेद करवाया जहाँ से आवाज़ सुनाई दे रही थी। उसने कीड़ों से भरा कटोरा छेद के पास रख दिया। सभी लोग ज़रा पीछे को हट गए। सन्नाटा छा गया।

##
लम्बी पीली चोंचवाला एक लाल और भूरा पंछी फुदक कर छेद से बाहर निकला और कटोरे में कूद गया।

खटाक! पिंजड़ा पंछी पर आ गिरा।

राजा ने आश्‍चर्यचकित होकर कहा, “इतना नन्हा सा पंछी और इतना ज़ोर का शोर! आप सब का धन्यवाद, आपने देश की बहुत बड़ी सेवा की है।”

अगली सुबह तरोताज़ा राजा जल्दी ही दरबार में पहुँच गए। चिड़ियाघर का दरोगा पशुपति राजा के सामने खड़ा था।

“महाराज, मैं इस पंछी को नहीं रख सकता।”

##
“क्या हुआ?" राजा ने पूछा।

“टक-टक की आवाज़ से चिड़ियाघर का एक भी जानवर रात भर सो नहीं पाया। अब सब जानवर सो रहे हैं और चिड़ियाघर देखने आए बच्चे जानवरों को सोता देख बेहद दुखी हो रहे हैं।”

“हूँ,” राजा ने कहा। वह सोच रहा था कि पंछी के माँस के अच्छे टिक्के बन सकते हैं या नहीं।

चिन्तामणि ने मज़बूती से कहा, “नहीं महाराज, हम पंछी को मार नहीं सकते।” वह राजा के विचार अच्छी तरह समझ लेता था।

“यह बहुत ही दुर्लभ पंछी है और भाग्यशाली माना जाता है।”

##
राजा ने पूछा, “तो फिर इसका क्या किया जाए? अगर जानवर यह शोर नहीं झेल सकते तो मेरी प्रजा भी यह शोर बिल्कुल नहीं झेल सकती। और हमारे देश के लोग उनींदे नहीं रह सकते।”

दूसरा मन्त्री हिम्मत करके आगे आया।

“महाराज, मैं इस पंछी को रखना चाहता हूँ। मेरे यहाँ हाल ही में लड़का हुआ है जिसके रोने के कारण हम रातभर जगे रहते हैं।”

##
“ओहो!” चिन्तामणि चिल्ला उठा, “हमें इस पंछी के लिए कोई सही जगह खोजनी होगी। हमें टक-टक पंछी के लिए ऐसी जगह तलाशनी चाहिए जहाँ कोई भी रातभर सोता न हो। मुझे उपाय मिल गया है।”

##
और यूँ सीमा की पहरेदारी करने वाली पल्टन का साथ देने के लिए टक-टक पंछी सोनापुर के महल से बाहर, बहुत दूर भेजा गया। उसने हर रात सीमा पर जवानों को जगाए रखने का काम इतने बढ़िया ढंग से किया कि उसे देश का राष्ट्रीय पक्षी घोषित कर दिया गया। सैनिकों की चुस्ती के कारण राजा के दुश्मन सोनापुर के पास भी नहीं फटक पाते थे। वे भुनभुनाकर कहते कि इस देश का नाम सोनापुर के बजाय जागपुर रख देना चाहिए।

##
* License: [CC-BY]
* Text: Vidya Pradhan
* Illustration: Reshma Barve
* Translation: Madhubala Joshi
* Language: hi

# गुल्ली का गज़ब पिटारा

##
"क्या हुआ दादाजी, आज आप अख़बार क्यों नहीं पढ़ रहे हैं?" एक सुबह गुल्ली ने दादाजी से पूछा।

"क्या बताऊँ बेटा!मेरा चश्मा टूट गया है, और उसके बिना मैं पढ़ नहीं सकता," दादाजी बोले।

##
"ओह, परेशान न हों दादाजी, मैं अभी जाता हूँ और अपना बक्सा लेकर आता हूँ।"

गुल्ली झट से ले आया अपना छोटा, भूरा बक्सा।

##
टन-टना टन! धड़ाम-धूम!

अरे! यह क्या निकला गुल्ली के गज़ब पिटारे से!

एक चमचमाता, जगमगाता मैगनिफाइंग लैंस!

"अगर आप इस से देखें, तो आपको सब कुछ दिखेगा बड़ा और बेहतर!"

##
"धन्यवाद बेटा! यह तो कमाल का है।अब मैं एक-एक शब्द साफ़ पढ़ सकता हूँ।" दादा जी बोले।

##
"क्या हुआ मंगल चाचा?" गुल्ली ने पूछा। वे परेशान लग रहे थे।

"मुझे इस पैकेट से तेल निकाल कर बोतल में डालना है, और देखो ना, बोतल का मुंह कितना छोटा है!मुझे यकीन है कि आज मेरी रसोई ज़रूर गंदी हो जाएगी।" मंगल चाचा ने कहा।

"चिंता न करें चाचा, मैं बस यूँ गया और यूँ आया।" गुल्ली बोला।

##
टन-टना टन! धड़ाम-धूम!

आओ देखें, क्या निकलता है गुल्ली के गज़ब पिटारे से!

##
अरे, यह क्या! एक बड़ी, चौड़े मुंह वाली कीप।

इस में ऊपर से कुछ भी उड़ेलें और देखें कितनी सफाई से वह बूँद-बूँद निकलता है।

"यह लीजिये मंगल चाचा, इसके इस्तेमाल से आपकी रसोई रहेगी एकदम साफ़ और खाना बनाना होगा आसान।"

##
"मदद के लिए बहुत-बहुत शुक्रिया बेटा!"

##
"आप क्या ढूंढ रही हैं दादी माँ?" गुल्ली ने पूछा।

"अरे बेटा! मैं दादाजी की ऊनी टोपी की सिलाई कर रही थी, और मेरे हाथ से सुई नीचे गिर गई," दादी माँ बोलीं।

"आप यहाँ आराम से कुर्सी पर बैठें, और मैं ले आता हूँ अपने छोटे, भूरे बक्से में से कुछ ख़ास चीज़।"

##
टन-टना टन! धड़ाम-धूम!

इस बार गुल्ली को क्या मिला?

चुम्बक! जिससे लोहे की चीज़ें चिपक जाएँगी।

"अब मैं इसे ज़मीन पर घुमाऊँगा और जल्द ही सुई मिल जाएगी।" गुल्ली बोला।

##
"यह देखिए दादी माँ, आपकी सुई मिल गई, और साथ ही और बहुत सी खोई हुई चीज़ें भी!"

"धन्यवाद गुल्ली बेटा, तुम तो बहुत सयाने हो। और तुम्हारा यह छोटा, भूरा बक्सा सचमुच गज़ब का है," दादी माँ मुस्कुराते हुए बोलीं।

##
* License: [CC-BY]
* Text: Anupama Ajinkya Apte
* Illustration: Anupama Ajinkya Apte
* Translation: Mamta Naini
* Language: hi

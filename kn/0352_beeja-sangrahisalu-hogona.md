# ಬೀಜವನ್ನು ಸಂಗ್ರಹಿಸಲು ಹೋಗೋಣ!

##
ಬಸ್ಯ ಹಾಗು ಸುಳ್ಳಿಗೆ ವಸ್ತುಗಳನ್ನು ಸಂಗ್ರಹಿಸುವುದರಲ್ಲಿ ಅಪಾರ ಆಸಕ್ತಿ. ನದಿ ತೀರದಲ್ಲಿ ಸಿಗುವ ಸಣ್ಣ ಸಣ್ಣ ಉರಟುಗಲ್ಲುಗಳು, ಸುರುಳಿ ಸುತ್ತಿ ಕಚಗುಳಿ ಇಡುವ ಜರೀಗಿಡದ ಎಲೆಗಳು, ಶಾಲಾ ಸಮವಸ್ತ್ರದಿಂದ ಬಿದ್ದಿರುವ ಗಾಢ ಕೆಂಪು ಬಣ್ಣದ ಗುಂಡಿಗಳು - ಬಸ್ಯ ಹಾಗು ಸುಳ್ಳಿ ಎಲ್ಲವನ್ನೂ ಆಯ್ದುಕೊಳ್ಳುತ್ತಿದ್ದರು. ಶಾಲೆಯ ನಂತರ ಅವರು ಪ್ರತಿ ದಿನ ನದಿಯ ತೀರದಲ್ಲಿದ್ದ ಬಾಗಿದ ತೆಂಗಿನ ಮರದ ಬಳಿ ಬಂದು ತಮ್ಮ ಮೆಚ್ಚಿನ 

ಸ್ನೇಹಿತನಿಗಾಗಿ ಕಾಯುತ್ತಿದ್ದರು.

##
ಐದು ಘಂಟೆಗೆ ಸರಿಯಾಗಿ ಶುಂಟಿ ಹಳೆಯ ಶಾಲಾ ಬಸ್ಸಿನಂತೆ ಏದುಸಿರು ಬಿಡುತ್ತಾ ಬಂದಳು. ಯಾವಾಗಲೂ ಅಲ್ಲಾಡಿಸುತ್ತಿದ್ದರೂ ಸುಸ್ತಾಗದ ಬಾಲ ಹಾಗು ಚಾಕಲೇಟ್ ಬಣ್ಣದ ಕಣ್ಣುಗಳುಳ್ಳ ಸ್ನೇಹಮಯೀ ನಾಯಿ ಶುಂಟಿ.

##
ಬಸ್ಯ , ಸುಳ್ಳಿ ಹಾಗು ಶುಂಟಿ ತಲೆ ಬಗ್ಗಿಸಿಕೊಂಡು ಹೊಳೆಯುವ ರಸ್ತೆ, ಹುಲ್ಲು ಪೊದೆಗಳು ಹಾಗು ಪಾಚಿ ಕಟ್ಟಿದ ಕಲ್ಲುಗಳನ್ನು ಸೂಕ್ಷ್ಮವಾಗಿ ವೀಕ್ಷಿಸುತ್ತಾ ಕುತೂಹಲಕಾರಿ ವಸ್ತುಗಳನ್ನು ಅರಸುತ್ತಾ ನಡೆಯುತ್ತಿದ್ದರು. ಆದರೆ ಅವರಿಗೆ ಅತ್ಯಂತ ಪ್ರಿಯವಾದದ್ದು ಬೀಜಗಳನ್ನು ಸಂಗ್ರಹಿಸುವುದು.

ಬಸ್ಯ ಹಾಗು ಸುಳ್ಳಿ ಜೀರುಂಡೆಯಂತೆ ಕಾಣುವ ಹೊಳೆಯುವ ಕೆಂಪು ಬೀಜಗಳನ್ನು, ಬಟ್ಟೆಯನ್ನು ಅಂಟಿಕೊಳ್ಳುವ ಮುಳ್ಳಿನ ಕಾಯಿ , ಬೂರುಗದ ದೊಡ್ಡ ಗಾತ್ರದ ಹುರುಳಿ ಬೀಜದಂತಿರುವ ತೊಗಟೆಗಳನ್ನು ಸಂಗ್ರಹಿಸುವರು .

##
ಬಸ್ಯ ಹಾಗು ಸುಳ್ಳಿ ಆ ತೊಗಟೆಗಳನ್ನು ಅಲುಗಾಡಿಸಿದಾಗ ಅದು ಇಂಪಾದ ಶ್-ಶ್-ಶಶ್ ಶಬ್ದ ಮಾಡುವವು. ಆ ಬೀಜಗಳ ಶಬ್ದಕ್ಕೆ ಅನುಗುಣವಾದ ಹಾಡನ್ನು ಸೃಷ್ಟಿಸಿ ಹಾಡುವುದೆಂದರೆ ಸುಳ್ಳಿಗೆ ಬಲು ಇಷ್ಟ.

##
"ಶುಂಟಿ ಅತ್ಯುತ್ತಮ ನಾಯಿ,

ಅವಳಿಗೆ ದೊಡ್ಡ ಹೂಗಳು ಹಾಗು ಸಣ್ಣ ಕಪ್ಪೆಗಳೆಂದರೆ ಬಲು ಇಷ್ಟ,

ಜೊತೆಗೆ ಹಕ್ಕಿಗಳು, ಬೀಜಗಳು, ಇರುವೆಗಳು, ಬಸವನ ಹುಳುಗಳು ಕೂಡ, ಆದರೆ ಎಲ್ಲಕ್ಕೂ ಹೆಚ್ಚಾಗಿ, ಅವಳಿಗೆ ತನ್ನ ಬಾಲ ಪಂಚಪ್ರಿಯ!"

ಬಸ್ಯ ಬಿದ್ದು ಬಿದ್ದು ನಗುತ್ತಾ ಹಾಗು ಶುಂಟಿ ಖುಷಿಯಲ್ಲಿ ಬೊಗಳುತ್ತಿದ್ದಷ್ಟೂ ಆಕೆ ಮತ್ತೆ ಮತ್ತೆ ಹಾಡಿ ಅವರನ್ನು ನಗೆಯ ಅಲೆಯಲ್ಲಿ ತೇಲಿಸಿ ಬಿಟ್ಟಳು. 

##
ಬಸ್ಯ , ಸುಳ್ಳಿ ಹಾಗು ಶುಂಟಿ ಹುಣಸೇ ಮರದ ಬಳಿ ಕುಳಿತಿದ್ದರು. ಈ ಮರದ ಸುತ್ತಾ ಬಿದ್ದಿರುವ ಗುಂಡ-ಗುಂಡಗಿನ ಗೊಂಚಲು ಬಸ್ಯಗೆ ಅಚ್ಚುಮೆಚ್ಚಾಗಿತ್ತು. 

ಹುಣಸೆಯನ್ನು ಚೀಪಲು ಶುರು ಮಾಡಿದನೆಂದರೆ ಅದರೊಳಗಿನ ಪಳ ಪಳ ಹೊಳೆಯುವ ಕಂದು ಬಣ್ಣದ ಬೀಜಗಳು ತಾಕುವವರೆಗೂ ಅದನ್ನು ಬಿಡುತ್ತಿರಲಿಲ್ಲ.ಅದನ್ನು ಚೀಪುತ್ತಿರುವಾಗ ಅವನ ಮುಖವು ಆ ಹುಳಿಯ ಸ್ವಾದಕ್ಕೆ ಕಿವುಚಿಕೊಂಡು ವಿಚಿತ್ರವಾಗಿ ಕಾಣುತ್ತಿದ್ದಲ್ಲದೆ ಅವನ ಮೈ ಜುಮ್ ಎಂದು ರೋಮಾಂಚನಗೊಳ್ಳುತ್ತಿತ್ತು.

##
ಇದ್ದಕ್ಕಿದ್ದಂತೆ ಯಾವುದೊ ಸಣ್ಣದಾಗಿ ಚೀರುವ ಶಬ್ದವೊಂದು “ ಹೆಲೋ...”. ಎಂದುದನ್ನು ಕೇಳಿದಂತಾಯಿತು. ಬಸ್ಯ ಹಾಗು

ಸುಳ್ಳಿ ಒಬ್ಬರನ್ನೊಬ್ಬರು ಗೊಂದಲದಿಂದ ನೋಡಿಕೊಂಡರು. ಸುತ್ತ ಯಾರೂ ಕಾಣುತ್ತಿಲ್ಲ.

"ಇಲ್ಲಿ ನೋಡಿ! ಇಲ್ಲಿ ನೋಡಿ!" ಎಂಬ ಶಬ್ದ ಮತ್ತೆ ಕೇಳಿಸಿತು.

ಬಸ್ಯ ಹಾಗು ಸುಳ್ಳಿ ಮೇಲೆ, ಕೆಳಗೆ, ಸುತ್ತಾಮುತ್ತಾ ಎಲ್ಲಿ ನೋಡಿದರೂ, ಯಾವೊಬ್ಬರೂ ಕಣ್ಣಿಗೆ ಕಾಣಿಸುತ್ತಿಲ್ಲ.

##
“ನಾನು ಹುಳಿಯಾ. ಹುಣಸೇ ಮರವು ನಾನೇ.” ಅಷ್ಟರಲ್ಲಿ

ಶುಂಟಿ ಜೋರಾಗಿ ತನ್ನ ಬಾಲ ಅಲ್ಲಾಡಿಸುತ್ತಾ ಒಂದೇಸಮನೆ ಬೊಗಳಿತು. ಪಟಪಟನೆ ಅಂತ ಅತ್ತಿಂದಿತ್ತ- ಇತ್ತಿಂದತ್ತ ಜಿಗಿಯುತ್ತಿತ್ತು. 

“ಏನ್ ಶುಂಟಿ, ನಿನ್ನನ್ನು ನೋಡಿ ಬಹಳ ದಿನಗಳಾಯಿತು!” ಎಂದು ಹುಳಿಯಾ ಹೇಳಿತು. ಬಸ್ಯ ಹಾಗು

ಸುಳ್ಳಿ ಇನ್ನೂ ಚಕಿತರಾಗಿಯೇ (ವಿಗ್ರಹಗಳಂತೆ?) ಇದ್ದರು. ಬಾಯನ್ನು “..ಆ" ಎಂದು ಬಿಟ್ಟುಕೊಂಡು ಕಣ್ಣುಗಳನ್ನು ಅಗಲವಾಗಿ ಅರಳಿಸಿಕೊಂಡಿದ್ದರು. 

ಕೊನೆಗೆ, ಸುಳ್ಳಿ ನಾಚಿಕೆಯಿಂದ ಕಿರುನಗೆ ಬೀರುತ್ತಾ “ನಮಸ್ಕಾರ ಹುಳಿಯಾ – ಹುಣಸೇ ಮರ, ನಿನ್ನನ್ನು ಭೇಟಿಯಾದದ್ದು ಖುಷಿಯಾಯಿತು. ನಾನು ಸುಳ್ಳಿ ” ಎಂದು ಮರವನ್ನು ಗಟ್ಟಿಯಾಗಿ ತಬ್ಬಿಕೊಂಡಳು.

##
ಹುಳಿಯಾ ಕಿಲ ಕಿಲ ನಗುತ್ತಾ 

“ ನನ್ನನ್ನು ಇದುವರೆಗೂ ಯಾವ ಹುಡುಗಿಯೂ ತಬ್ಬಿಕೊಂಡಿರಲಿಲ್ಲ!, ನನಗೆ ಕಚಗುಳಿಯಾಗುತ್ತಿದೆ!” ಎಂದಳು.

“ನಾವು ಇದುವರೆಗೂ ಮಾತನಾಡುವ ಮರವನ್ನು ನೋಡಿರಲೇ ಇಲ್ಲ!” ಎಂದು ಬಸ್ಯ, ಸಂತೋಷದಿಂದ ಹೇಳಿದನು, "ಇದು ನಮಗೆಲ್ಲಾ ಒಂದು ಸಾಹಸವೇ ಸರಿ” ಎಂದನು. ಇದನ್ನು ಕೇಳಿದ, ಹುಳಿಯಾ ತನ್ನ ಕೊಂಬೆಗಳ ಹೊಳೆಯುವ ಎಲೆಗಳನ್ನು ಅಲುಗಾಡಿಸುತ್ತಾ ಜೋರಾಗಿ ನಕ್ಕಿತು.

“ನೀವಿಬ್ಬರು ಇವತ್ತು ಏನು ಮಾಡುತ್ತಿರುವಿರಿ?” ಎಂದು ಹುಳಿಯಾ ಕೇಳಿತು. ನಾವು

ವಸ್ತುಗಳನ್ನು ಸಂಗ್ರಹಿಸುತ್ತಿದ್ದೇವೆ” ಎಂದು ಬಸ್ಯ ಹಾಗು ಸುಳ್ಳಿ ಹೇಳಿದರು.

##
ಬಸ್ಯ ಹಾಗು ಸುಳ್ಳಿ ಹುಳಿಯಾ ಮರಕ್ಕೆ ತಮ್ಮ ಚೀಲದಲ್ಲಿದ್ದ ಹೂಗಳು, ಉರುಟೆಗಳ್ಲುಗಳು, ಹಾಗು ಅಂಟು ಅಂಟಿನ ಹುಣಸೇ ಹಣ್ಣುಗಳನ್ನು ತೋರಿಸಿದರು.

"ಆಹಾ ಅದೆಷ್ಟು ಚೆಂದ ನೀವು ಬೀಜಗಳನ್ನೆಲ್ಲಾ ಸಂಗ್ರಹಿಸುತ್ತಿದ್ದೀರ!

ನಾನು ಅಂತಹದ್ದೇ ಒಂದು ಬೀಜದಿಂದ ಬೆಳೆದಿರುವೆ, ಈಗ ನನ್ನನ್ನು ನೋಡಿ, ಎಷ್ಟು ದೊಡ್ಡದಾಗಿ ಎಷ್ಟೆಲ್ಲಾ ಕೊಂಬೆಗಳು ಬೆಳೆದಿವೆ, ಜೊತೆಗೆ ಪಾರಿವಾಳಗಳ, ಅಳಿಲುಗಳ ಹಾಗು ಕಾಗೆಗಳ ದೊಡ್ಡ ಕುಟುಂಬವೇ ನನ್ನೊಟ್ಟಿಗಿವೆ".

“ಹಾಗೆಂದರೇನು?” ಎಂದು ಬಸ್ಯ ಕೇಳಿದನು. ಶುಂಟಿ ಬೌ! ಬೌ!

ಎಂದು ಉತ್ಸಾಹದಿಂದ ಬೊಗಳುತ್ತಿದೆ. ಆದರೆ ಬಸ್ಯಗೆ ಅದು "ಹೌದಾ?ಹೌದಾ?ಹೌದಾ" ಎಂದೇ ಕೇಳಿಸಿದಂತಿತ್ತು.

##
"ನೀವು ಕೂಡಿಡುತ್ತಿರುವ ಆ ಬೀಜಗಳು, ಅವೆಲ್ಲಾ ಮರದ ಮರಿಗಳು” ಎಂದು ಹುಳಿಯಾ ವಿವರಿಸಿತು.

"ಹೌದಾ? “ ಎಂದು ಕೇಳುತ್ತಾ ಸುಳ್ಳಿ ತನ್ನ ಅಂಕು-ಡೊಂಕಾದ ಉಬ್ಬುಗಳನ್ನು ಮುದುರಿಸಿದಳು. 

“ಎಲ್ಲಾ ಬೀಜಗಳೂ ಹುಣಸೇ
ಮರಗಳಾಗಿ ಬೆಳೆಯುವುದೇ?" ಎಂದು ಸುಳ್ಳಿ ತಾನು ಆಯ್ದು ಮನೆಯಲ್ಲಿ ಸಂಗ್ರಹಿಸಿಟ್ಟ ಬೀಜಗಳನ್ನು ನೆನಪಿಸಿಕೊಳ್ಳುತ್ತಾ ಕೇಳಿದಳು. "ಅಯ್ಯೊ ಇಲ್ಲಾ!

ಬೀಜಗಳು ಎಲ್ಲಾ ಮರಗಳಾಗಿಯೂ
ಬೆಳೆಯುತ್ತವೆ" ಎಂದು ಹುಳಿಯಾ ಉತ್ತರಿಸಿತು.

"ನಿನ್ನ ಚೀಲದಲ್ಲಿ ಯಾವುದಾದರು ಹಣ್ಣುಗಳಿವೆಯೇ?" ಎಂದು ಹುಳಿಯಾ ಕೇಳಿತು. ಬಸ್ಯ

ತಲೆಯಾಡಿಸುತ್ತಾ, ಸಣ್ಣ ಕೆಂಪು ಸೇಬು ಹಾಗು ಹಣ್ಣಾದ ಬಾಳೆಹಣ್ಣನ್ನು ಹೊರತೆಗೆದನು.

##
"ಆಹ್! ಈಗ ನೋಡು, ಸೇಬಿನ ಮಧ್ಯಭಾಗ ಸಿಗುವವರೆಗೂ ಅದನ್ನು ಕಚ್ಚಿ ತಿನ್ನು” ಎಂದು ಹುಳಿಯಾ ಉತ್ಸಾಹದಿಂದ ಹೇಳಿತು. “ಅಲ್ಲಿ ಕಂದು ಬಣ್ಣದ ಬೀಜಗಳು ಅಲ್ಲಿ ಅಡಗಿರುವುದು ನಿನಗೆ ಕಾಣುವುದು” ಎಂದಿತು.

"ಅವು ಹೊಳೆಯುವ ಸಣ್ಣ ಕೀಟಗಳಂತಿವೆ!” ಎಂದು ಸುಳ್ಳಿ ಹೇಳಿದಳು."ಅವು ಎಷ್ಟು ಚೆಂದವಾಗಿವೆಯಲ್ಲವೇ” ಎಂದು ಹುಳಿಯಾ ಕೇಳಿತು. “ಅವು ಸೇಬಿನ  ಮರವಾಗಿ ಬೆಳೆಯುವುವು”

"ಈಗ ಬಾಳೆಹಣ್ಣನ್ನು ಅರ್ಧಹೋಳು ಮಾಡು, ನಿನಗೇನು ಕಾಣುತ್ತದೆ ಹೇಳು” ಎಂದು ಹುಳಿಯಾ ಸೂಚನೆ ನೀಡಿತು.

##
“ನನಗೆ ಬೀಜಗಳು ಕಾಣುತ್ತಿವೆ! ಅವು ನಿದ್ರಿಸುತ್ತಿರುವ ಸಹಸ್ರಪದಿ ಹುಳುಗಳಂತೆ ಕಾಣುತ್ತವೆ! ” ಎನ್ನುತ್ತಾ ಬಸ್ಯ ಉತ್ಸುಕಗೊಂಡನು.

"ಬೀಜಗಳು ಎಲ್ಲಾ ಆಕಾರ ಹಾಗು ಅಳತೆಗಳಲ್ಲಿರುತ್ತವೆ” ಎಂದು ಹುಳಿಯಾ ಹೇಳುತ್ತಿರುವಾಗ ಶುಂಟಿ ಸೇಬಿನ ಕೊನೆಯ ಉಳಿಕೆಯನ್ನು ನುಂಗಿಬಿಟ್ಟಳು. "ಅವೆಲ್ಲಾ ಮರದ ಮರಿಗಳೇ?” ಎಂದು ಸುಳ್ಳಿ ಕೇಳಿದಳು.

"ಹೌದು!” ಹೇಳಿತು ಹುಳಿಯಾ. “ಪ್ರತಿಯೊಂದು ಬೀಜವೂ ಪ್ರಪಂಚವನ್ನು ಬಂದು ಕಾಣಲು ಸಿಧ್ಧವಾದ ಪುಟಾಣಿ ಗಿಡವನ್ನು ತಮ್ಮಲ್ಲಿ ಇರಿಸಿಕೊಂಡಿವೆ."

##
ಅಂದು ಸಂಜೆ ಬಸ್ಯ, ಸುಳ್ಳಿ ಮತ್ತು ಶುಂಟಿ ಸಂಜೆ ಮನೆಗೆ ಹಿಂದುರುಗುತ್ತಿರುವಾಗ ದಾರಿಯಲ್ಲಿನ ಎಲ್ಲಾ ಮರಗಳನ್ನೂ ಸೂಕ್ಷ್ಮವಾಗಿ ಗಮನಿಸುತ್ತಾ ಸಾಗಿದರು.

ಆಹಾ! ಅದೆಷ್ಟು ಸುಂದರ ತೆಂಗಿನ ಮರದ ಗರಿಗಳು ಗಾಳಿಯಲ್ಲಿ ಬಳುಕುವುದನ್ನು ಕಾಣಲು.

ಆಹಾ! ಅದೆಷ್ಟು ಮನೋಹರ ನೀಲಿ ಅಂಬರದ ಪರದೆಯಡಿಯ ‘ಗುಲ್ ಮೊಹರ್’ ಹೂಗಳು.

ಆಹಾ! ಅದೆಷ್ಟು ಚಂದವದು ಮಾವಿನ ಮರದ ತೊಗಟೆಯ ಕೈಯೊಳು ಹಿಡಿಯಲು.

ಮತ್ತು ಆಹಾ! ಅದೆಂಥಾ ಅದ್ಭುತವದು ಆ ಭಾರಿ ಗಾತ್ರದ ಮರವದು ಬೆಳೆಯುವುದು ಪುಟಾಣಿ ಬೀಜದಿಂದ.

##
ಬಸ್ಯ , ಸುಳ್ಯಾ, ಹಾಗು ಶುಂಟಿ ಈಗಲೂ ಪ್ರತೀ ಸಂಜೆ ಭೇಟಿಯಾಗುವರು. ಆದರೆ ಈಗ ಬಸ್ಯ ಹಾಗು ಸುಳ್ಳಿ ತಾವು ಸಂಗ್ರಹಿಸಿರುವ ಬೀಜಗಳನ್ನು ನೆಡಬಹುದಾದಂತಹ ವಸ್ತುಗಳನ್ನೂ ಹುಡುಕುತ್ತಾರೆ. ಹಳೆಯ ಶೂ ಡಬ್ಬ, ಕಾಲಿಯಾದ ತೆಂಗಿನ ಮಟ್ಟೆಗಳು, ಬಳಸಿದ ಪ್ಲ್ಯಾಸ್ಟಿಕ್ ಬಾಟಲಿಗಳೂ ಸಹ – ಎಲ್ಲವನ್ನು ಕುಂಡಗಳನ್ನಾಗಿ ಮಾಡಬಹುದು.

ಜೊತೆಗೆ ಆಗಾಗೊಮ್ಮೆ ಹುಳಿಯಾ ಮರದ ಹತ್ತಿರ ಸ್ವಲ್ಪ ಹೊತ್ತು ನಿಂತು ಹರಟೆ ಹೊಡೆಯುತ್ತಾರೆ.

##
ಹುಳಿಯಾಳ ಬೀಜಗಳ ಸೂಪರ್ ಬೀಜದರ್ಶನ

ನಮಸ್ಕಾರ!. ನಾನು ಹುಳಿಯಾ, ಹುಣಸೇಮರ, ನನ್ನನ್ನು ಎಲ್ಲಾ ಹೆಸರುಗಳಿಂದ ಕರೆಯಬಹುದು. ಹಿಂದಿಯಲ್ಲಿ ಇಮ್ಲಿ, ತಮಿಳಿನಲ್ಲಿ ಪುಳಿ, ಬೆಂಗಾಲಿಯಲ್ಲಿ ತೆಂತುಲ್ ಎಂದೆಲ್ಲಾ. ವಿಜ್ಞಾನಿಗಳು ನನ್ನನ್ನು ಟ್ಯಾಮರಿಂಡಸ್ ಇಂಡಿಕಾ ಎನ್ನುವರು.

ನನ್ನ ಕೆಲವು ಬೀಜ ಗೆಳೆಯರನ್ನು ನಿಮಗೆ ಪರಿಚಯ ಮಾಡಿಸುವೆ. ನೀವು ನಿಮ್ಮ ಊಟದ ತಟ್ಟಯಲ್ಲಿ ಇವುಗಳನ್ನು ನೋಡಿರಬಹುದು.

##
ಮೆಣಸಿನಕಾಯಿ

ಸಾಮಾನ್ಯ ಹೆಸರು : ಮೆಣಸಿನಕಾಯಿ.

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಕ್ಯಾಪ್ಸಿಕಮ್ ಆನ್ನಮ್

ಮೆಣಸಿನಕಾಯಿ ಎಲ್ಲಾ ಆಕಾರ, ಅಳತೆ ಹಾಗು ಬಣ್ಣಗಳಲ್ಲಿ ಸಿಗುತ್ತವೆ, ಹಾಗು ಪ್ರಪಂಚದ ಎಲ್ಲಾ ಭಾಗಗಳಲ್ಲಿಯೂ ಬೆಳೆಯುತ್ತಾರೆ. ಇದರ ಬೀಜವು ಚಪ್ಪಟೆಯ ಸಣ್ಣ ವೃತ್ತಾಕಾರದಲ್ಲಿರುತ್ತವೆ ಹಾಗು ಬೇಳೆ ಸಾರು ಹಾಗು ಬಜ್ಜಿಗಳಿಗೆ ಖಾರ ನೀಡುತ್ತದೆ. ನೀವು ಮುಟ್ಟುವಾಗ ಎಚ್ಚರದಿಂದ ಇರಿ, ನಿಮ್ಮ ಕೈಗಳು ಉರಿಯಬಹುದು.

ಕಾಪಿ

ಸಾಮಾನ್ಯ ಹೆಸರು :ಕಾಫಿ.

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಕಾಫಿ ಅರಾಬಿಕಾ

ನಿಮ್ಮ ತಂದೆ ತಾಯಂದಿರು ಪ್ರತಿ ದಿನ ಕಾಫಿ ಕುಡಿಯುವುದು ನಿಮಗೆ ತಿಳಿದಿದೆಯಲ್ಲವೇ? ಅದು ಕಾಫಿ ಬೆರ್ರಿಗಳಿಂದ ಮಾಡಿದ್ದು. ಅದರ ಬೀಜಗಳನ್ನು ಒಣಗಿಸಿ, ಹುರಿದು ಪುಡಿ ಮಾಡಲಾಗುತ್ತದೆ. ಕಾಫಿ ಗಿಡಗಳು ದಕ್ಷಿಣ ಭಾರತದ ಮಲೆನಾಡುಪ್ರದೇಶಗಳಲ್ಲಿ ಅತ್ಯಂತ ಸೊಗಸಾಗಿ ಬೆಳೆಯುತ್ತವೆ.

ಹಲಸು

ಸಾಮಾನ್ಯ ಹೆಸರು : ಹಲಸಿನ ಹಣ್ನು

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಅರ್ಟೋಕಾಪಸ್ ಹೆಟಿರೊಫ್ಯಲಸ್ ಸೇಬು, ಬಾಳೆಹಣ್ಣು ಹಾಗು ಹಲಸು  - ಈ ಎಲ್ಲಾ

ಹಣ್ಣುಗಳಲ್ಲೂ ಬೀಜವಿರುತ್ತದೆ. ಕೆಲವು ಬೀಜಗಳನ್ನು ನಾವು ತಿನ್ನಲಾಗುವುದಿಲ್ಲ, ಉದಾಹರಣೆಗೆ ಮಾವು. ಹಲಸಿನಂತೆ ಇನ್ನು ಕೆಲವು ಹಣ್ಣುಗಳ ಬೀಜಗಳನ್ನು ನೀರಿನಲ್ಲಿ ನೆನೆಸಿ ಅದರಿಂದ ಪಲ್ಯ/ ಸಾರನ್ನು ಮಾಡಬಹುದು.

##
ತೆಂಗು

ಸಾಮಾನ್ಯ ಹೆಸರು :ತೆಂಗಿನಕಾಯಿ.

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಕೋಕಸ್ ನುಸಿಫೆರಾ.

ತೆಂಗಿನ ಕಾಯಿಯ ಎಲ್ಲಾ ಭಾಗಗಳು ಉಪಯುಕ್ತ. ತೆಂಗಿನ ನಾರನ್ನು ಹಗ್ಗ ಮಾಡಲು ಬಳಸುತ್ತಾ, ಒಳಗಿನ ತಿರುಳನ್ನು ಊಟಕ್ಕೆ ಉಪಯೋಗಿಸುವರು ಹಾಗು ಬಿಸಿಲಿದ್ದಾಗಂತು ಎಳನೀರು ಕುಡಿಯಲು ಬಹಳ ರುಚಿಕರವಾಗಿರುತ್ತದೆ. ಅಷ್ಟೇ ಏಕೆ ನೀವು ತಲೆಗೆ ಹಚ್ಚುವ ಎಣ್ಣೆ ಒಣಗಿದ ಕೊಬ್ಬರಿಯಿಂದಲೇ ತಯಾರಾದದ್ದು.

ಶೇಂಗ / ಕಡಲೇಕಾಯಿ

ಸಾಮಾನ್ಯ ಹೆಸರು : ಕಡಲೇಕಾಯಿ

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಆರ್ಚಿಸ್ ಹೈಪೊಗಿಯ

ಎಲ್ಲಾ ಗಿಡಗಳಿಗೂ ಮಣ್ಣು ಎಂದರೆ ಬಹಳ ಇಷ್ಟ, ಆದರೆ ಕಡಲೇಕಾಯಿಗೆ ಮಣ್ಣೆಂದರೆ ಎಷ್ಟು ಪ್ರೀತಿ ಎಂದರೆ ಅದು ಮಣ್ಣೊಳಗೇ ಬೆಳೆಯುತ್ತದೆ. ಈ ಸಣ್ಣ ಬೀಜಗಳಲ್ಲಿ ಸಾಕಷ್ಟು ಪೌಷ್ಟಿಕಾಂಷತೆ ಇದ್ದು, ಅದನ್ನು ಹಸಿಯಾಗಿ, ಬೇಯಿಸಿ ಅಥವ ಹುರಿದು, ತಿಂದರು ಬಹಳ ರುಚಿಯಾಗಿರುತ್ತದೆ.

##
ಅಕ್ಕಿ

ಸಾಮಾನ್ಯ ಹೆಸರು : ಅಕ್ಕಿ  

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ಒರಿಜಾ ಸಟಿವ.

ಬಹಳ ಪ್ರಮುಖ ಧಾನ್ಯಗಳಲ್ಲಿ ಅಕ್ಕಿಯೂ ಒಂದು! ನನಗೆ ತಿಳಿದಿರುವಂತೆ ಭಾರತದ ಮನೆಗಳಲ್ಲಿ ಅತಿ ಹೆಚ್ಚು ಗಿಡದಲ್ಲಿ ಅಕ್ಕಿಯು ಭತ್ತದ

ರೂಪದಲ್ಲಿ ಕಂದು ಬಣ್ಣದ ಬಿರುಸಾದ ಹೊಟ್ಟಿನ ಒಳಗೆ ಸುರಕ್ಷಿತವಾಗಿ ಬೆಳೆಯುತ್ತದೆ.

ಚಾಕೆಲೇಟ್

ಸಾಮಾನ್ಯ ಹೆಸರು : ಚಾಕೆಲೇಟ್

ವಿಜ್ಞಾನಿಗಳು ನನ್ನನ್ನು ಹೀಗೆ ಕರೆಯುವರು: ತಿಯೋಬ್ರೊಮ ಕೊಕೊ (ಇದರ ಅರ್ಥ ದೇವರ ಊಟ)

ಅಕ್ಕಿ ಪ್ರಮುಖ ಧಾನ್ಯವಾಗಿರಬಹುದು, ಆದರೆ ಕೊಕೊವಾ ಎಲ್ಲರ ಅಚ್ಚುಮೆಚ್ಚಿನ ಬೀಜ - ಅದರಲ್ಲೂ ಬಸ್ಯ ಹಾಗು ಸುಳ್ಳಿಗೆ. ಕೊಕಾ ಬೀಜದಿಂದಲೇ ಚಾಕಲೆಟನ್ನು ತಯಾರಿಸುವರು. ಪ್ರತೀ ಕೊಕಾ ಹಣ್ಣಿನಲ್ಲಿ 30 – 50 ಬೀಜಗಳಿರುತ್ತವೆ. ಅವನ್ನು ಹುರಿದು ಸಕ್ಕರೆ ಹಾಗು ಹಾಲಿನೊಂದಿಗೆ ಬೆರೆಸಿ ಸ್ವಾದಿಷ್ಟವಾದ ಚಾಕೊಲೇಟಿನ ಬಾರ್ ಗಳನ್ನು ತಯಾರಿಸುತ್ತಾರೆ.

##
* License: [CC-BY]
* Text: Neha Sumitran
* Illustration: Archana Sreenivasan
* Translation: Ravikiran
* Language: kn

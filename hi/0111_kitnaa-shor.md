# कितना शोर

##
एक दिन किसान, श्रिंगेरी श्रीनिवास, अपनी बढ़िया गायों को लेकर पशु मेले को रवाना हुआ। उसे गाँव के पास से निकलते हुए नए राजमार्ग से होकर जाना पड़ा।

##
राजमार्ग गाड़ियों से भरा हुआ था। सभी गाड़ी चलाने वाले ज़ोर-ज़ोर से हॉर्न बजा रहे थे।

पौं! पूँ! पाँ!

गायों को यह शोर बिलकुल अच्छा नहीं लगा। वो घर की ओर पलट गईं। श्रिंगेरी श्रीनिवास किसी तरह उनको आगे नहीं ले जा पाया।

##
उसने हाथ हिला-हिला कर चालकों से शोर न करने के लिए कहा। पर कुछ हुआ नहीं। उलटे श्रीनिवास को देखकर उन्होंने और ज़ोर से हॉर्न बजाए। सारा शोर उसके सिर में घुस गया और फिर वहीं टिक गया।

##
उसके लिए वह दिन बहुत बुरा था। वह गायों को लेकर घर लौट गया।

हम्बा…

गायें गौशाला पहुँच कर खुश हुईं। 

##
पर उसके सिर से वह शोर निकलने का नाम ही नहीं ले रहा था। 

पौं! पूँ! पाँ! मानो नौसिखिये संगीत की धुन बजाने की कोशिश कर रहे हों।

##
शीघ्र ही दूसरी आवाज़ें भी उस शोर में घुल-मिल गईं। यहाँ तक कि वो आवाज़ें भी उसे बहुत ज़ोर से आने लगीं जो वह रोज़ सुना करता था। मेंढकों का टर्राना शोर बन गया। 

##
झींगुरों का   झीं, झीं बहुत ज़ोर से सुनायी देने लगा। श्रिंगेरी श्रीनिवास का मन शोर मचाने वाले उल्लुओं को भगाने का हो रहा था। उसे कोयलों पर भी सुबह-सुबह ४ बजे कू-कू  करने पर गुस्सा आ रहा था।

##
गायों पर भी जो सुबह ५ बजे रम्भाती थीं। न जाने किसने इन मुर्गों को सब को जगाने के लिए बाँग देने को कहा था? और वह शेर भी कुछ ज्य़ादा ही शोर मचाता है। बस, अब बहुत हुआ।

##
बेचारा श्रिंगेरी श्रीनिवास। उसके तो कान पक गए थे शोर से। उसने शोर से बचने की बड़ी कोशिशें कीं।

##
अगर बच्चे ज़ोर से बात करते तो वह उनको डाँटता। अगर कुकर की सीटी बजती तो वह पत्नी पर्वतम्मा को टेढ़ी नज़र से देखता।     

##
बेचारा श्रिंगेरी श्रीनिवास! उसे तो बस थोड़ी सी शांति चाहिए थी। सभी ने पूरी कोशिश की। पर्वतम्मा ने बच्चों को डाँटना छोड़ दिया। बच्चे चुप-चाप एक नर्म गेंद से क्रिकेट खेलने लगे।

##
गायें अब रम्भाती नहीं थीं। झींगुर और उल्लू यह गाँव छोड़ कर दूसरे गाँव में बस गए। यहाँ तक कि शेर ने भी गुर्राना बंद कर दिया।  

##
फिर भी श्रिंगेरी श्रीनिवास खुश नहीं था। उसे सभी के चुप रहने की कोशिश का भी शोर सुनाई देने लगा था!

##
“मैं यह जगह छोड़ कर जा रहा हूँ,” एक दिन सुबह उसने कहा।

“मत जाओ,” पर्वतम्मा ने कहा।
“तुम्हें ख़ामोशी कहाँ मिलेगी?”

श्रिंगेरी श्रीनिवास ने उसे केवल घूर के देखा और गाँव से बाहर का रास्ता पकड़ा।

##
जल्दी ही वह एक नए कस्बे में पहुँचा। शोर गुल वाले उस कस्बे में उसने शोर मचाते हुए वहाँ के लोगों को देखा। एक युवक पास से गुज़रा। उसके कान से कुछ तारें टँगी हुई थीं। श्रिंगेरी श्रीनिवास को ‘टिंग टैंग, टिंग टैंग’ की आवाज़ भी सुनाई दी। 

##
वह युवक खुश दिखायी पड़ रहा था। उसे पास से चलती ज़ोर से हॉर्न बजाती गाड़ियों से भी परेशानी नहीं हो रही थी। “यह क्या है?” उसने युवक से पूछा।

##
“यह मेरा हेड फोन है, कान में लगा के देखिए,” युवक बोला। उसने श्रिंगेरी श्रीनिवास के कानों में उसे लगा दिया। संगीत गूँजा! टिंग टैंग, टिंग टैंग। कोई हॉर्न सुनायी नहीं दिया। “वाह! यही तो मैं ढूँढ रहा  था,” वह बोला।

##
श्रिंगेरी श्रीनिवास ने कस्बे से एक हेड फोन खरीद लिया और अपने कानों में लगा लिया। अब जाकर… शान्ति मिली! उस नए बड़े से हेड फोन को लेकर वह गाँव लौटा। 

##
उसकी पत्नी उसे देख कर खुश हुई।

वह भी पत्नी को देख कर मुस्कराया। बच्चों ने उसके नए हेड फोन पर अच्छी-अच्छी धुनें सुनने में उसकी मदद की।

##
अब जब कभी भी श्रिंगेरी श्रीनिवास को शोर मचाती गाड़ियों पर या मेंढकों पर गुस्सा आता है तो वह हेड फोन पहन लेता है और अपनी शांति को सुनता है। मतलब कि अच्छा संगीत सुनता है।

##
उधर गाँव में गायों ने फिर से रम्भाना शुरू कर दिया है। मेंढक टर्राते हैं टर्र टर्र  और झींगुर  झीं झीं करके अपना राग आलापते हैं।

##
लेकिन राजमार्ग की गाड़ियाँ अब भी बहुत शोर मचाती हैं।
पौं! पूँ! पाँ! यह कोई अच्छी आवाज़ नहीं है।

##
श्रिंगेरी श्रीनिवास को फिर से गायों को मेले में ले कर जाना है। क्या उनको भी हेड फोन चाहिए होंगे?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Rajesh Khar
* Language: hi

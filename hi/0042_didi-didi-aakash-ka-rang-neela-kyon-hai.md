# दीदी, दीदी, आकाश का रंग नीला क्यों है?

##
दीदी, दीदी, कभी-कभी मैं सोचता हूँ... 

क्या सोचते हो मुन्ने राजा, तुम क्या सोचते हो? 

मैं सोचता हूँ कि आकाश का रंग नीला क्यों है? 

तुम बताओ मुन्ने राजा, तुम क्या सोचते हो? 

मैं सोचता हूँ, मैं सोचता हूँ... 

बताओ भी न मुन्ने राजा, क्या सोचते हो तुम? 

##
मुझे ऐसा लगता है कि 

आकाश असल में एक समुद्र है, 

और बादल नाव हैं 

जो उस पर हिचकोले खाते हुए धीरे-धीरे तैरते हैं, 

आकाश के इस समुद्र के पानी को गिरने से बचाने के लिए 

प्लास्टिक की एक बड़ी-सी चादर बिछाई गई है। 

##
और जब प्लास्टिक की चादर में कहीं छेद हो जाता है 

या वह फट जाती है, तब बारिश होता है। 

क्योंकि आकाश समुद्र से बना है 

और समुद्र नीला होता है, 

इसलिए आकाश का रंग नीला है। 

देखा दीदी, मैं जानता हूँ यह राज़। 

ठीक कहा न दीदी, हूँ न मैं समझदार? 

##
शायद तुमने ठीक ही कहा, 

पर मैंने तो अपनी किताबों में कुछ और ही पढ़ा है... 

बताओ न दीदी, क्या पढ़ा है आपने 

अपनी मोटी-मोटी किताबों में? 

पहले तुम बताओ, मुन्ना। तुम क्या सोचते हो? 

क्या कोई और कारण हो सकता है 

आकाश का रंग नीला होने का? 

मैं सोचता हूँ, मैं सोचता हूँ... 

बोलो न मुन्ना, क्या सोचा तुमने? 

##
यह भी तो हो सकता है दीदी, कि 

आकाश में रहने वाली बुढ़िया दादी, 

अपनी नीली साड़ी रोज़ सुबह 

धोकर सुखाने के लिए बिछा देती है, 

##
और साड़ी तेज़ हवा में न उड़े 

इसलिए उस पर बादलों की चिटकनी लगा देती है। 

बूढ़ी दादी की नीली साड़ी, 

जो हर सुबह वह आकाश में सुखाती है 

उसी से ही आकाश का रंग नीला है। 

ठीक कहा न दीदी? हूँ न मैं समझदार? 

##
हाँ, समझदार तो तुम हो 

और शायद तुमने ठीक ही कहा, 

पर मैंने तो अपनी किताबों में कुछ और ही पढ़ा है। 

बताओ न दीदी, क्या पढ़ा है आपने  

अपनी मोटी मोटी किताबों में? 

पहले तुम बताओ मुन्ना! तुम क्या सोचते हो? 

क्या कोई और कारण हो सकता है 

आकाश का रंग नीला होने का? 

##
कभी तो मुझे ऐसा लगता है कि बहुत साल पहले, 

होली के त्यौहार पर, दुकानों ने 

नीले रंग को छोड़कर कोई और रंग ही नहीं रखा। 

उस दिन, इतना बड़ा नीले रंग का गुबार उड़ा, 

होली में नीले रंग से रंगे हुए लोगों से 

कि वह उड़ते-उड़ते आसमान में छा गया, 

और सारा आसमान नीले रंग से भर गया। 

##
आकाश में रहने वाली बूढ़ी अम्मा, 

बादलों से रूई ले-लेकर, नीला रंग साफ़ करने में लगी रही, 

पर वह रंग गया ही नहीं, 

बल्कि वह और बढ़ गया, 

यही नीला रंग अब तक आकाश को नीला किए हुए है। 

ठीक ही तो है, दीदी! 

आया न तुम्हें समझ कि आकाश नीला क्यों है? 

हूँ न मैं समझदार? 

##
हाँ समझदार तो तुम हो, 

और शायद तुमने ठीक ही कहा, 

पर मैंने तो अपनी किताबों में कुछ और ही पढ़ा है। 

बताओ न दीदी, क्या पढ़ा है आपने 

अपनी मोटी मोटी किताबों में? 

##
मेरी किताबों के अनुसार, 

धरती के चारों तरफ़ वायु की एक मोटी चादर है, 

और वह चादर बुनी है अणुओं से, 

उन किताबों के अनुसार, 

हवा की इस परत को वायुमण्डल कहते हैं। 

दीदी, मुझे वायुमण्डल के बारे में नहीं सुनना। 

दीदी, आकाश का रंग नीला क्यों है? 

बताती हूँ, बताती हूँ। 

थोड़ा और धीरज रखो। 

##
किताबों में लिखा है कि 

सूर्य की किरणें सुनहरी नहीं, स़फेद हैं। 

स़फेद भी ऐसी जैसी इन्द्रधनुषी स़फेद, 

इन्द्रधनुष के सारे रंग-जामनी, गहरा नीला, नीला, 

हरा, पीला, नारंगी और लाल, 

जब मिलकर दिखते हैं तो वह स़फेद दिखते हैं। 

##
और यही इन्द्रधनुषी किरणें 

वायुमण्डल को पार करती हुईं पृथ्वी पर आती हैं। 

पर दीदी, आकाश तो नीला है, 

जामनी, पीला या हरा नहीं। 

मुन्ना, सुनो। ध्यान से सुनो। 

##
वायुमण्डल के अणु कुछ अजीब होते हैं, 

लाल, पीले और नारंगी रंग वाली किरणों को 

यह अपने बीच से पार होने देते हैं, 

परन्तु नीले रंग को तो... 

बताओ दीदी। जल्दी बताओ। 

क्या करते हैं वह नीले रंग को? 

##
जब नीली किरणें उन अणुओं को छूती हैं, 

तब अणु उन्हें पार होने से रोक लेते हैं। 

जब यह नीली किरणें वापस जाती हैं, 

तो आसमान में सारा नीला रंग बिखर जाता है। 

और इसलिए मुन्ना, 

आसमान नीला लगता है। 

##
सच, दीदी! 

अब यह तो मुझे पता नहीं मुन्ना 

कि यह सच है कि नहीं। 

पर किताबों में तो यही बताया गया है। 

और जानकारी के लिए पढ़ो 

आकाश नीला क्यों है?

सूर्य की किरणों में इन्द्रधनुष के सात रंग होते हैं-तुम सब जानते हो कि यह रंग कौन से हैं-जामनी, गहरा नीला, नीला, हरा, पीला, नारंगी और लाल! 

सूर्य की किरणों को हम तक पहुँचने के लिए, वायुमंडल से गुज़रना होता है। यहाँ वायुमंडल के अणु होते हैं। 

असल में यह रंग विद्युत-चुम्बकीय तरंगें होते हैं- फ़र्क इतना होता है कि अलग-अलग रंग की किरणों की लम्बाई अलग-अलग होती है। इसी कारण से इन किरणों की वायुमंडल के अणुओं के साथ क्रिया भी फ़र्क होती है। 

जब सौर्यकिरणें वायुमंडल के अणुओं से टकराती हैं तब नीले रंग की तरंगें, जिनकी लम्बाई छोटी होती है, अधिक बिखरती हैं। अन्य रंगों की तरंगें, जो नीली तरंगों से लम्बी होती हैं, कम बिखरती हैं। चूँकि नीली तरंगें अधिक बिखरती हैं, आकाश हमें नीला दिखता है। 

इस प्रयोग को करने की कोशिश करो! 

आकाश सुबह और शाम लाल क्यों दिखता है? 

आओ, इस प्रयोग से पता लगाएँ।

सामग्रीः

एक गिलास पानी 

थोड़ा सा दूध 

एक टार्च 

पानी पर टॉर्च की रोशनी फेंको। पानी के अन्दर कोई रोशनी दिखी? बहुत कम, है न?

अब दूध की कुछ बूँदें पानी में डालो। फिर टॉर्च से गिलास में रोशनी फेंको। अब क्या हुआ? रोशनी थोड़ी ज़्यादा दिखी? अब दूध थोड़ा और डालो। टॉर्च की रोशनी पड़ने पर पानी अब नीला दिखने लगा, है न?

ऐसा होने का कारण क्या है?

दूध की पहली बूँदें पड़ने पर, पानी में अणुओं की मात्रा बढ़ जाती है। चर्बी और प्रोटीन के अणु नीली रोशनी को बिखेरना शुरू करते हैं क्योंकि इसका तरंग-दैर्ध्य छोटा होता है। 

##
* License: [CC-BY]
* Text: Roopa Pai
* Illustration: Greystroke
* Translation: Shobhit Mahajan
* Language: hi

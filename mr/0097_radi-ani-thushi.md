# रडी आणि ठुशी

##
दूर घनदाट अरण्यात एक सरोवर होते. सरोवरात एक मगर राहायची. जरा काही झाले की तिला लगेच रडू यायचे. तिच्या डोळ्यांतून मोठे-मोठे अश्रू वाहत असत. तिला नावच पडले होते - रडी. 

रडीच्या अशा रडण्याने तिचे आईबाबा अगदी हैराण झाले होते. ते तिला म्हणायचे, “अगं, बस झाले आता. किती रडशील? तू मगर आहेस. मगरीसारखा राहा. जा आणि शिकार करून आण.” 

##
शिकार हा शब्द ऐकताच रडी मोठ्याने रडू लागे. आतापर्यंत रडीचे आई-वडील शिकार करून रडीला खाऊ घालायचे.

##
रडी स्वतःला कुरूप समजत असे. हा विचार करूनच तिच्या डोळ्यात सारखे पाणी यायचे. तिला मगर होण्याऐवजी इतरांसारखे सरळ साधा प्राणी व्हायचे होते. 

रडीची एक मैत्रीण होती ठुशी. ठुशी एक सोनेरी रंगाचे फुलपाखरू होते. ठुशीला मोठे शक्तिशाली व्हायचे होते. जरा काही झाले की ते म्हणायचे, “देईन एक ठोसा!” 

##
रडी आणि ठुशी यांची जोडी खरोखरच मजेशीर होती. रडी सरोवरात पोहत असताना ठुशी तिच्या डोक्यावर बसलेली असायची. बाकीच्या मगरी त्यांच्याकडे बघून खूप हसायच्या. पण त्यांना त्याची मुळीच पर्वा नव्हती. 

##
एका दुपारी ठुशी रडीच्या कानात येऊन कुजबुजली, “मी आत्ताच दोन बंदुकधारी माणसांना इथे येताना पाहिले. बहुतेक ते मगरींच्या चामड्यासाठी त्यांना मारायला येत आहेत.” 

रडी म्हणाली, “का? त्यांना स्वतःची चामडी नाही आहे का?” 

##
ठुशी उत्तरली, “ते काही मला माहीत नाही. पण तुम्ही सगळ्या मगरींनी ताबडतोब कुठे तरी लपले पाहिजे.”   रडी म्हणाली, “पण ठुशी, तुलाही गोळी लागू शकते ना?”

ठुशीने तिला समजावले, “नाही रडी, माझी आजी म्हणते की फुलपाखरांना जाळ्यात पकडतात.” एवढे म्हणून ठुशी उडून गेली. 

##
रडीने आपले रडू आवरून मगरींना सांगितले, “बंदूकधारी शिकारी आपली शिकार करायला येत आहेत. लवकर सगळ्यांनी लपा.” 

रडीच्या या बोलण्याला सगळ्या मगरींना आधी हसण्यावरी नेले. पण लगेचच त्यांना पावलांचा आवाज आल्यावर सगळ्या सतर्क झाल्या. सगळ्या मगरी पाण्याखाली गेल्या. 

तळ्यात पडलेल्या लाकडाच्या ओंडक्यांना मगरी समजून शिकाऱ्यांनी गोळ्या झाडायला सुरुवात केली. 

##
अचानक हजारों फुलपाखरांनी त्यांना घेरले आणि त्यांना ती अतिशय त्रास देऊ लागली. 

फुलपाखरांच्या हल्ल्यातून स्वत:ला कसेबसे  वाचवत शिकारी म्हणाले, “इथे तर एकही मगर नाही. सगळीकडे फुलपाखरेच आहेत. पुढच्या वेळेस येताना जाळी घेऊन येऊया.” 

सगळया मगरींनी एकत्र येऊन रडी आणि ठुशी यांचे आभार मानले. “धन्यवाद रडी.” 

“धन्यवाद ठुशी.” 

##
दुसऱ्याच दिवशी रडीने शिकाऱ्यांना जाळे घेऊन येताना पाहिले. तिला ठुशीची आठवण आली. लगेच जाऊन तिने ठुशीला सावध केले. “फुलपाखरांना पकडायला शिकारी जाळे घेऊन येत आहेत.” 

साऱ्या मगरी नदीच्या किनाऱ्यावर आल्या. फुलपाखरे त्यांच्या डोक्यावर बसली होती. 

##
शिकाऱ्यांनी जसे जाळे पसरवायला सुरूवात केली, तसे मगरींनी त्यांना चारही बाजूंनी घेरले. आपल्या मोठ्या जबड्यांची उघडझाप करत मगरी त्या शिकाऱ्यांच्या अंगावर धावून गेल्या. भयंकर आवाज काढत रडीने शिकाऱ्यांच्या अंगावर चढाई केली. ती जोरजोरात शेपटी आपटू लागली. 

##
या सर्व प्रकाराने शिकाऱ्यांची बोबडीच वळली आणि त्यांनी धूम ठोकली. सगळ्या मगरी रडीच्या पराक्रमाने खूश झाल्या. रडीने पहिल्यांदाच मगरीसारखी धिटाई दाखवली होती. तिला आता आपण मगर असण्याचा अभिमान वाटू लागला. 

##
सगळी फुलपाखरे मगरींभोवती फेर धरून नाचू गाऊ लागली. 

“धन्यवाद रडीताई.” 

“धन्यवाद मगरींनो.” 

रडी लाजत लाजत म्हणाली, “मी कुठे काही मोठे काम केले? शेवटी मैत्री कशाला असते?

एकमेकांच्या उपयोगी पडण्यासाठीच ना!” 

##
* License: [CC-BY]
* Text: Herminder Ohri
* Illustration: Herminder Ohri
* Translation: Meera Tendolkar
* Language: mr

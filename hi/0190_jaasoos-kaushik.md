# जासूस कौशिक

##
उस दिन कौशिक ख़ुद को किसी जासूस से कम नहीं समझ रहा था।

उसी सुबह कौशिक ने पास क़ी दुकान से नई टॉर्च और मैग्नीफ़ाईंग ग्लास खरीदे थे।

##
"कौशिक, आज तो तुम एक दम जासूस लग रहे हो। देखते हैं तुम्हें क्‍या मिलता है?" उसके दादाजी ने कहा।

कौशिक बहुत खुशी से अपने खेत के पास वाले जंगल ओर निकल पड़ा।

##
उसने गीली घास को देखा और खुद से बोला, "हं.., लगता है यहाँ बारिश हुई है।"

##
यह टॉर्च और मैग्नीफ़ाईंग ग्लास तो बहुत काम की चीज़ हैं। उसने पहला सुराग ढूंढ भी लिया। नये नये जासूस के लिये बुरा नहीं!

तभी उसने घास पर कुछ लाल चीज़ें देखीं। क्‍या हो सकती हैं यह?

##
वे मशरूम के जैसी दिख रहीं थी. पर क्‍या एक सच्चे जासूस को इतनी जल्‍दी मान लेना चाहिए? नहीं, उसे छानबीन करनी चाहिये. उसने अपना मैग्नीफाइंग ग्लास निकाला और उन्हें गौर से देखा।

अरे यह क्‍या? वहाँ तो एक छोटी सी लड़की बैठी थी, छतरी के नीचे।

##
कौशिक ने अपने मैग्नीफाईंग ग्लास में से उसे देखा। "कौन हो तुम? यहाँ क्या कर रही हो?" उसने बहादुरी से पूछा।

छोटी लड़की उसकी ऊंची आवाज़ और बड़ी बड़ी आँखों से डर गई। उसकी आँखे मैग्नीफाईंग ग्लास के कारण और भी बड़ी लग रहीं थी। लड़की ने अपनी छतरी छोड़ दी और वह डर से पीछे को दुबक गई।

##
मैग्नीफाइंग ग्लास से कौशिक को लड़की के चेहरे के भाव बहुत अच्छे से दिख रहे थे। वह डरी हुई लग रही थी।

वह प्यार से बोला, "डरो मत। मैं तुम्हारा मित्र बनना चाहता हूँ।"

##
लड़की कुछ समय तक उसे देखती रही, फिर धीरे से बोली, "क्या अभी भी बारिश हो रही है?"

"नहीं। बारिश तो बहुत देर से बंद है। अब तुम्हें छतरी की कोई ज़रूरत नहीं। तुम अपने दोस्तों को भी छाते बंद करने के लिए कह दो।" कौशिक ने कहा।

##
लड़की कौशिक की टोपी पर चढ़ गई और मुस्कुराते हुए बोली - "मेरा नाम ललिता है। मैं जंगल में अपने परिवार के साथ रहती हूँ। हमें घर बनाना नहीं आता। जब भी बारिश होती है तो हम पानी से बचने के लिए छाते खोल लेते हैं।"

##
"मैं तुम्हे और तुम्हारे परिवार को घर बनाना सिखा सकता हूँ। मेरे पिताजी कहते हैं कि बड़ा हो कर मैं एक बहुत बड़ा आर्किटेक्ट बन सकता हूँ", कौशिक ने कहा।

और इसके साथ ही कौशिक का जासूस वाला सपना समाप्त हो गया और एक नया सपना शुरू हो गया।

##
* License: [CC-BY]
* Text: N. Chokkan
* Illustration: Megha Vishwanath
* Translation: Alok Kuchlous
* Language: hi

# ಪಪ್ಲು ಮುದ್ಧು ರಾಕ್ಷಸ

##
ಈ ಕಥೆಯು, ಪಪ್ಲು ಎಂಬ ಒಂಬತ್ತು ವರ್ಷದ ಮುದ್ದಾದ ರಾಕ್ಷಸನದ್ದು. ಇವನು ಉಳಿದ ರಾಕ್ಷಸರಿಗಿಂತ ಬೇರೆಯಾಗಿದ್ದ. ಅವರಿಗೆಲ್ಲ ಜಗಳವಾಡುವುದೆಂದರೆ ತುಂಬಾ ಇಷ್ಟ. ಆದರೆ ಪಪ್ಲುವಿಗೆ ಜಗಳ ಎಂದರೆ ಆಗದು. ಅವನ ಜೊತೆಗಾರರು ಡೈನೋಸಾರ್‌ಗಳ ಕಿವಿ ಹಿಂಡುತ್ತಾ, ಹುಲಿಗಳ ಬಾಲ ಎಳೆಯುತ್ತಾ ಕಾಲ ಕಳೆದರೆ, ಪಪ್ಲು ಮಾತ್ರ ತನ್ನ ಸ್ನೇಹಿತರನ್ನು ಕಾಪಾಡುವುದರಲ್ಲಿ ನಿರತನಾಗಿರುತ್ತಿದ್ದ. ಪಪ್ಲುವಿನ ಅಮ್ಮ, ಮಗನ ಬಗ್ಗೆ ಯಾವಾಗಲೂ ಚಿಂತಿಸುತ್ತಿದ್ದಳು. ಒಂದು ದಿನ ಆಕೆ ಪಪ್ಲುವನ್ನು ನಿದ್ದೆಯಿಂದ ಎಬ್ಬಿಸಿ "ಮಗನೇ, ನಮ್ಮ ಪಂಗಡದಲ್ಲಿ ನೀನು ಸಂತೋಷದಿಂದ ಇರಲಾರೆ. ನಾನು ನಿನ್ನನ್ನು ಸಾಮಾನ್ಯ ಜನರು ವಾಸಿಸುವ ಒಂದು ಹಳ್ಳಿಗೆ ಕರೆದುಕೊಂಡು ಹೋಗುತ್ತೇನೆ. ಅಲ್ಲಿ ನೀನು ಹಳ್ಳಿಯ ಮುಖಂಡನಾದ ರಾಘವನ ಮನೆಯಲ್ಲಿ ಇರು." ಎಂದು ಹೇಳಿದಳು. ಹಳ್ಳಿ ತಲುಪುವುದಕ್ಕಿಂತ ಸ್ವಲ್ಪ ಮೊದಲು ಪಪ್ಲುವಿನ ಅಮ್ಮ ಅವನಿಗೆ ಕಣ್ಣು ಮುಚ್ಚಲು ಹೇಳಿದಳು. ಕಣ್ಣು ಬಿಟ್ಟ ಕೂಡಲೇ ಅವನಿಗೆ ಎಚ್ಚರ ತಪ್ಪುವಂತಾಯಿತು. ಏಕೆಂದರೆ, ಗಾತ್ರದಲ್ಲಿ ಅವನು ಹತ್ತು ಪಟ್ಟು ಸಣ್ಣ ಆಕಾರದವನಾಗಿದ್ದ. ಜೊತೆಗೆ ಅವನ ಅಮ್ಮ ಕೂಡ. ಪಪ್ಲುವಿನ ಅಮ್ಮ ಅವನನ್ನು ರಾಘವನ ಕೈಗೆ ಒಪ್ಪಿಸಿ ಹೊರಟು ಹೋದಳು.

##
ಪಪ್ಲು, ಬಹಳ ಬೇಗನೆ ಹಳ್ಳಿಯ ಹುಡುಗ ಹುಡುಗಿಯರೊಂದಿಗೆ ಗೆಳೆತನ ಮಾಡಿಕೊಂಡ. ಒಂದು ದಿನ ರಾಘವ ಬಹಳ ಚಿಂತಾಕ್ರಾಂತನಾಗಿ ಮನೆಗೆ ಬಂದು, "ಅಂಗಾರ್ ಎನ್ನುವ ಭಯಂಕರ ದರೋಡೆಕೋರ ನಮ್ಮ ಹಳ್ಳಿಗಿರುವ ಒಂದೇ ದಾರಿಯನ್ನು ಮುಚ್ಚಿದ್ದಾನೆ. ಈಗ ನಾವು ಹೊಲಗಳಿಗೆ ಹೋಗಿ ಕೆಲಸ ಮಾಡಲು ಸಾಧ್ಯವಿಲ್ಲವಾಗಿದೆ. ಇನ್ನು ನಾವೆಲ್ಲ ಉಪವಾಸ ಇರಬೇಕಾಗುತ್ತದೆ ಅಷ್ಟೆ" ಎಂದನು. ಇದ್ದಕ್ಕಿದ್ದಂತೆ ಪಪ್ಲು ಏನನ್ನೋ ನೆನಪಿಸಿಕೊಂಡ. ಅವನ ಅಮ್ಮ ವಾಪಸ್ಸು ಹೋಗುವಾಗ ಅವನಿಗೆ ಪುನಃ ರಾಕ್ಷಸನಾಗುವ ಮಂತ್ರವನ್ನು ಹೇಳಿಕೊಟ್ಟಿದ್ದಳು. ಒಮ್ಮೆ ರಾಕ್ಷಸನಾದರೆ ಸುಲಭವಾಗಿ ಅಂಗಾರನನ್ನು ಸೋಲಿಸಬಹುದು.

ಆದರೆ ಪಪ್ಲುಮಂತ್ರವನ್ನು ನೆನಪುಮಾಡಿಕೊಳ್ಳಲು ಏನೆಲ್ಲಾ ಪ್ರಯತ್ನ ಮಾಡಿದ. ತಲೆ ಕೆಳಗಾಗಿ ನಿಂತ. ತನ್ನ ಕಿವಿಗಳನ್ನು ಜೋರಾಗಿ ಎಳೆದುಕೊಂಡ. ಊಹುಂ..... ಮಂತ್ರಗಳು ನೆನಪಿಗೆ ಬರಲೇ ಇಲ್ಲ.

##
ಆಗ, ಪಪ್ಲುಗೆ ಒಂದು ಮೃದುವಾದ ಧ್ವನಿ ಕೇಳಿಸಿತು, "ಪಪ್ಲು ಅಣ್ಣ, ನನ್ನ ಜೊತೆ ಆಟ ಆಡು." ಅದು ಪಕ್ಕದ ಮನೆಯ ಎರಡು ವರ್ಷದ ಪುಟ್ಟ ಹುಡುಗಿ ಸೋನಿ. ಆಕೆ ಪಪ್ಲುವಿನ ಆತ್ಮೀಯ ಗೆಳತಿ. ಪಪ್ಲು ಅವಳನ್ನು ಎತ್ತಿಕೊಂಡು ಗಾಳಿಯಲ್ಲಿ ಮೇಲಕ್ಕೆಸೆದ.

"ಆಕೆ ಹಾಡಲು ಆರಂಭಿಸಿದಳು -

ಪಪ್ಲು ಅಣ್ಣ, ಪಪ್ಲು ಅಣ್ಣ,
ನನ್ನ ಮೇಲೆಕ್ಕೆಸೆ, ಬೇಗ ಹಿಡಿ.
ಪಪ್ಲು ಅಣ್ಣ, ಪಪ್ಲು ಅಣ್ಣ,
ನನಗೆ ನಿನ್ನ ಜಾದೂ ತಂತ್ರ ತೋರಿಸು."

ಪಪ್ಲು ಬೆಚ್ಚಿಬಿದ್ದ. ಈ ಪದಗಳು ಮತ್ತು ರಾಗ ತುಂಬಾ ಪರಿಚಿತವಿದೆ ಎನಿಸಿತು. ಒಳಗೆ ಓಡಿಹೋಗಿ ತನ್ನ
ತಾಯಿ ಕೊಟ್ಟಿದ್ದ ನೀಲಿ ಬಣ್ಣದ ಕಲ್ಲನ್ನು ಕೈಯಲ್ಲಿ ಹಿಡಿದುಕೊಂಡು ಬಂದ.
ಅಮ್ಮ ಹೇಳಿದ್ದು ಅವನಿಗೆ ಈಗ ನೆನಪಾಯಿತು.
ಆಕೆ, "ಮಗು, ಕಲ್ಲನ್ನು ಗಾಳಿಯಲ್ಲಿ ಮೇಲಕ್ಕೆಸೆದು ಹೇಳು - ನಿನ್ನನ್ನು ಮೇಲಕ್ಕೆಸೆದು, ಬೇಗ ಹಿಡಿಯುವೆ. ನನ್ನ ಜಾದೂ ತಂತ್ರವನ್ನು ಮರೆಯಬೇಡ." ಎಂದು ಹೇಳಿದ್ದಳು.

##
ಪಪ್ಲು ಕಲ್ಲನ್ನು ಮೇಲಕ್ಕೆಸೆದು ಈ ಪದಗಳನ್ನು ಹೇಳುತ್ತಿದ್ದಹಾಗೇ ಅವನಿಗೆ ತಾನು ಬಲೂನಿನಂತೆ ಉಬ್ಬುತ್ತಿದ್ದೇನೆ ಅನ್ನಿಸಿತು.

ಇದ್ದಕ್ಕಿದ್ದಂತೆ - ರ್ರಿಪ್! ರ್ರಿಪ್! ಎನ್ನುವ ಸದ್ದು ಕೇಳಿಸಿತು. ಅವನ ಪೈಜಾಮ ಹರಿಯುತ್ತಿತ್ತು, ಅವನ ಕುರ್ತ ಕೂಡ. ಏನಾದರೂ ಮರೆಮಾಡಿಕೊಳ್ಳದಿದ್ದರೆ ಅವನು ಹಳ್ಳಿಯ ನಟ್ಟನಡುವೆ ತುಂಬಾ... ತುಂಬಾ... ಚಿಕ್ಕದಾದ ಅಳತೆಯ ಬಟ್ಟೆಹಾಕಿಕೊಂಡು ನಿಂತಿರುತ್ತಿದ್ದ. ಈಗ ಅವನಿಗೆ ತನ್ನ ಮರ್ಯಾದೆ ಮುಚ್ಚಿಕೊಳ್ಳಲು ಇದ್ದಿದ್ದು ಸಣ್ಣ ಸಣ್ಣ ಬಟ್ಟೆತುಂಡುಗಳು ಮಾತ್ರ.

ಪಪ್ಲು ಕಾಡಿನೊಳಕ್ಕೆ ಓಡಿದ, ಹಿಂದೆಯೇ ರ್ರಿಪ್! ರ್ರಿಪ್!! ಶಬ್ದ ಅಟ್ಟಿಸಿಕೊಂಡು ಬರುತ್ತಿತ್ತು. ದಟ್ಟ ಕಾಡಿನೊಳಕ್ಕೆ ಹೋದ ನಂತರ ಪಪ್ಲು, ಸುಧಾರಿಸಿಕೊಳ್ಳಲು ಒಂದು ಕಡೆ ಕುಳಿತುಕೊಂಡ.

ತನ್ನ ಅಮ್ಮ ಹೇಳಿಕೊಟ್ಟ ಮಂತ್ರಗಳಲ್ಲಿ ಕೆಲವನ್ನು ಹೇಳಲು ಅವನು ಮರೆತಿದ್ದಾನೆಂದು ಕಾಣುತಿತ್ತು. ಅದಕ್ಕಾಗಿಯೇ ಅವನ ದೇಹದ ಜೊತೆಗೆ ಬಟ್ಟೆಗಳು ದೊಡ್ಡದಾಗಲಿಲ್ಲ.

##
ಈಗೇನು ಮಾಡಬೇಕು ಅವನು? ಈಗ ಅವನು ರಾಕ್ಷಸನಾಗಿದ್ದರೂ ಹಳ್ಳಿಯನ್ನು ಕಾಪಾಡುವ ಕಾರ್ಯಕ್ಕೆ ತನ್ನ ಹುಟ್ಟುಡುಗೆಯಲ್ಲಿ ಹೋಗಲು ಆಗುವುದಿಲ್ಲ. ಅವನಿಗೆ ತಕ್ಷಣ ಬಟ್ಟೆಗಳು ಬೇಕಾಗಿದ್ದವು. ಆದರೆ ಅಷ್ಟು ಬೇಗ ಅವನ ಅಳತೆಯ ಬಟ್ಟೆಗಳನ್ನು ತರಲು ಹೇಗೆ ಸಾಧ್ಯ? 

ಆಗ ಅವನಿಗೆ ಒಂದು ಧ್ವನಿ ಕೇಳಿಸಿತು, ಕೆಳಗೆ ನೋಡಿದರೆ ಅಲ್ಲಿ ರಾಘವ ನಿಂತಿದ್ದ. "ನೀನು ದೊಡ್ಡದಾಗಿ ಬೆಳೆದು ಎಲ್ಲಿಯೋ ಓಡಿಹೋದೆ ಎಂದು ಸೋನಿ ಹೇಳಿದಳು. ಅದಕ್ಕೇ ಏನೆಂದು ವಿಚಾರಿಸಲು ಬಂದೆ" ಎಂದನು.

"ಅಮ್ಮ ಕಲಿಸಿದ ಜಾದೂ ತಂತ್ರವನ್ನು ಉಪಯೋಗಿಸಿ ನಾನೀಗ ರಾಕ್ಷಸನಾಗಿದ್ದೇನೆ. ಈಗ ಅಂಗಾರ್ ಮತ್ತವನ ಗುಂಪಿಗೆ ಸರಿಯಾದ ಪಾಠ ಕಲಿಸುತ್ತೇನೆ."

"ನಿಜವಾಗಲೂ ಸಂತೋಷ. ಆದರೆ ನೀನೀಗ ಯಾವುದಕ್ಕಾಗಿ ಕಾಯುತ್ತಿದ್ದೀಯ?"

"ನನ್ನ ಬೆಳವಣಿಗೆಗೆ ಸರಿಯಾಗಿ ನನ್ನ ಬಟ್ಟೆಗಳು ದೊಡ್ಡದಾಗಲಿಲ್ಲ. ಹೆಚ್ಚೂ ಕಡಿಮೆ ನಾನು ಏನನ್ನೂ ಧರಿಸಿಲ್ಲ. ಈ ಅವಸ್ಥೆಯಲ್ಲಿ ಹೇಗೆ ಹೊರಗೆ ಬರಲಿ?"

##
ಸ್ವಲ್ಪ ಹೊತ್ತು ಯೋಚಿಸಿದ ನಂತರ ರಾಘವ ಹೇಳಿದನು, "ಸರಿ, ಸ್ವಲ್ಪ ಸಮಯ ಕೊಡು. ರಾತ್ರಿಯಾಗುವುದರಲ್ಲಿ ನಿನ್ನ ಬಟ್ಟೆಗಳನ್ನು ತಯಾರು ಮಾಡುತ್ತೇನೆ." ಮನೆಗೆ ಹಿಂತಿರುಗಿ ರಾಘವ ಹಳ್ಳಿಯ ಎಲ್ಲಾ ದರ್ಜಿಗಳನ್ನು ಕರೆಸಿದ. ಕೆಲವೇ ಸಮಯದಲ್ಲಿ ಇಪ್ಪತ್ತೊಂದು ದರ್ಜಿಗಳು ಹಾಜರಾದರು. ಎದುರಾಗಿರುವ ತೊಂದರೆಯನ್ನು ಅವರಿಗೆ ವಿವರಿಸಿ, ರಾಘವ, "ಪಪ್ಲುವಿಗಾಗಿ ಒಂದು ಜೊತೆ ಕುರ್ತ ಪೈಜಾಮವನ್ನು ಸಾಧ್ಯವಾದಷ್ಟು ಬೇಗ ಹೊಲಿಯಬೇಕಾಗಿದೆ" ಎಂದನು.

ಕೂಡಲೇ, 'ಪಪ್ಲು ಉಡುಗೆ-ಕ್ರಿಯೆ' ಶುರುವಾಯಿತು. ದರ್ಜಿಗಳು ಪಪ್ಲುವಿನ ಬೆನ್ನು, ಕೈ, ಕಾಲುಗಳನ್ನು ಹತ್ತಿ ಅಳತೆ ತೆಗೆದುಕೊಳ್ಳುವುದನ್ನು ನೋಡಲು ತಮಾಷೆಯಾಗಿತ್ತು. ಇಡೀ ಹಳ್ಳಿಯ ಜನ ತಮ್ಮಿಂದ ಏನೇನು ಸಾಧ್ಯವೋ ಅದೆಲ್ಲವನ್ನು ಕೊಡುತ್ತಿದ್ದರು.
ಸೋನಿ ಕೂಡ ಇದಕ್ಕೆ ತನ್ನ ಗೊಂಬೆಯ ಶಾಲನ್ನು ಕಾಣಿಕೆಯಾಗಿ ನೀಡಿದಳು.

ಸುಮಾರು ಏಳು ಗಂಟೆಗಳ ಅವಧಿಯಲ್ಲಿ ಪಪ್ಲುವಿನ ಉಡುಗೆ ತಯಾರಾಯಿತು. ಕೆಲ ನಿಮಿಷಗಳಲ್ಲಿ ಹೊಸ ಉಡುಪು ಧರಿಸಿ ಪಪ್ಲು ಸಂತೋಷದಿಂದ ಎದ್ದು ನಿಂತ, ಈಗ ಅವನು ಹಳ್ಳಿಗರನ್ನು ಮೀರಿ ಎತ್ತರವಾಗಿ ನಿಂತಿದ್ದ!

##
ಬಣ್ಣ ಬಣ್ಣದ ಕುರ್ತ ಹಾಗೂ ಪೈಜಾಮದಲ್ಲಿ ನಿಜಕ್ಕೂ ಪಪ್ಲು ಸುಂದರವಾಗಿ ಕಾಣುತ್ತಿದ್ದ. ಎಲ್ಲರೂ ಜೋರಾಗಿ ಚಪ್ಪಾಳೆ ತಟ್ಟಿದಾಗ ಪಪ್ಲು ನಡು ಬಗ್ಗಿಸಿ ಎಲ್ಲರಿಗೂ ವಂದಿಸಿದ.

ಆಗಷ್ಟೆ ಮಧ್ಯರಾತ್ರಿ ದಾಟಿತ್ತು. ಅಂಗಾರ್ ಮತ್ತವನ ಗುಂಪಿನ ಜನ ದೀರ್ಘವಾದ ನಿದ್ದೆಯಲ್ಲಿದ್ದರು. ಕೇವಲ ಇಬ್ಬರು ದರೋಡೆಕೋರರು ಕಾವಲು ಕಾಯುತ್ತಿದ್ದರು. ಇದ್ದಕ್ಕಿದ್ದಂತೆ ಅಂಗಾರ್ ಎಚ್ಚರಗೊಂಡನು. ಅವನಿಗೆ ವಿಚಿತ್ರವಾದ ಸದ್ದು ಕೇಳುತ್ತಿತ್ತು. ಅವನು ಎದ್ದು ತನ್ನ ಕತ್ತಿಯನ್ನು ಕೈಯಲ್ಲಿ ಹಿಡಿದು ಡೇರೆಯಿಂದ ಹೊರಗೆ ಓಡಿದನು. ಉಳಿದ ಡಕಾಯಿತರು ತಮ್ಮ ತಮ್ಮ ಡೇರೆಗಳಿಂದ ಭರ್ಜಿ, ಕತ್ತಿಗಳನ್ನು ಕೈಯಲ್ಲಿ ಹಿಡಿದು ಹೊರಗೆ ಬಂದರು.

"ವೂಶ್!" ಮತ್ತೊಮ್ಮೆ ಸದ್ದು ಕೇಳಿಬಂತು. ಆ ಸದ್ದು ಜೋರಾಗಿ ಮತ್ತು ಹತ್ತಿರ ಬರುತ್ತಿರುವಂತೆ ಅನಿಸುತ್ತಿತ್ತು. "ವೂಶ್!"
ಅಂಗಾರ್ ಸುತ್ತಲೂ ನೋಡಿದ, ಧೂಳಿನ ಬಿರುಗಾಳಿ ಸುತ್ತಲೂ ಆವರಿಸುತ್ತಿತ್ತು. ಮರಗಳು ಜೋರಾಗಿ ತೂಗಾಡುತ್ತಿದ್ದವು. ಸದ್ದು ನಿಧಾನವಾಗಿ ಕಿವಿ ಕಿವುಡಾಗುವಷ್ಟು ಹೆಚ್ಚಾಗುತ್ತಿತ್ತು.

##
"ವೂಶ್! ವೂಶ್!"

ಗಾಳಿಯು ತನ್ನನ್ನು ಮೇಲಕ್ಕೆ ಎತ್ತುತ್ತಿರುವಂತೆ ಅಂಗಾರನಿಗನ್ನಿಸಿತು. ತನ್ನ ಕೈ ಕಾಲುಗಳನ್ನು ಬಡಿಯುತ್ತ ಗಟ್ಟಿಯಾಗಿ ಹಿಡಿದುಕೊಳ್ಳಲು ವ್ಯರ್ಥ ಪ್ರಯತ್ನಮಾಡಿದನು. ಆದರೆ, ಅದು ಸಾಧ್ಯವಾಗಲಿಲ್ಲ.

ಆತ ಗಾಳಿಯಲ್ಲಿ ಹಾರಾಡುತ್ತಿದ್ದನು. ಎಡಕ್ಕೆ ಆತನ ಸಹಾಯಕ ಜರ್ನೈಲ್ ವಿಕಾರವಾದ ಸ್ಟ್ರೆಪ್ಟೋಸಾರಸ್ ರೀತಿ ಕಾಣುತಿದ್ದನು. ಆತನ ಬಲಕ್ಕೆ ಕತ್ತಿ ವರಸೆಯಲ್ಲಿ ಪ್ರವೀಣನಾದ ತಲ್ವಾರ್ ಕೂಡ ತನ್ನ ಸಹಚರರಂತೆ ಗಾಳಿಯಲ್ಲಿ ಹಾರಾಡುತ್ತ ತನ್ನ ಮುಂದೆ ಹಾರುತ್ತಿದ್ದ ಕತ್ತಿಯನ್ನು ಹಿಡಿಯಲು ಪ್ರಯತ್ನಪಡುತ್ತಿದ್ದನು.

ಕೆಲವೇ ಕ್ಷಣಗಳ ನಂತರ, ಅಲ್ಲಿ ನೀರು ಧುಮ್ಮಿಕ್ಕುವ ಸಪ್ಪಳವಾಯಿತು. ಅವರೆಲ್ಲರೂ ತಾವು ಮುತ್ತಿಗೆ ಹಾಕಿದ್ದ ಹಳ್ಳಿಯ ದಕ್ಷಿಣಕ್ಕಿರುವ ನದಿಯಲ್ಲಿ ಬಿದ್ದಿದ್ದರು. ನಡುಗುತ್ತ ಗಡಿಬಿಡಿಯಿಂದ ದಡಕ್ಕೆ ಈಜಿ ಬರುತ್ತಿದ್ದಂತೆ ದೊಡ್ಡ ನೆರಳೊಂದು ಅವರ ತಲೆಯ ಮೇಲೆ ಸುಳಿದಾಡಿತು.
"ಅಂಗಾರ್, ನೀನೊಬ್ಬ ಮೂರ್ಖ!" ನೆರಳು ಅಬ್ಬರಿಸಿತು, ಅದರ ಧ್ವನಿ ರಾತ್ರಿಯಲ್ಲಿ ಪ್ರತಿಧ್ವನಿಸಿತು.

"ಹೆ... ಹೇಳಿ..." ಎಂದು ಅಂಗಾರ್ ಹೆದರಿಕೆಯಿಂದ ತೊದಲಿದ. ಒಮ್ಮೆ ಅವನ ಅಪ್ಪ ರೋಷ್, ಬುಂಡೇಲನಿಂದ ಜಿಲೇಬಿ ಪಡೆದು ತಿಂದದಕ್ಕೆ ಉರುಳಾಡಿಸಿಕೊಂಡು ಹೊಡೆದಾಗ ಹೆದರಿದ್ದು ಬಿಟ್ಟರೆ, ಆತ ಎಂದೂ ಇಷ್ಟೊಂದು ಹೆದರಿರಲಿಲ್ಲ.

"ಈ ಬಾರಿ ಕೇವಲ ಒರಟಾಗಿ ನಡೆದುಕೊಂಡಿದ್ದೇನೆ. ಮುಂದಿನ ಬಾರಿ, ನೀನು ಅಥವಾ ನಿನ್ನ ಜನರೇನಾದರೂ ಈ ಹಳ್ಳಿಯ ಹತ್ತಿರ ಬಂದರೆ, ನಿಮ್ಮೆಲ್ಲರ ಕೈ ಕಾಲುಗಳನ್ನು ಕಿತ್ತು ಅದನ್ನು ಅಗಿದುಬಿಡುತ್ತೇನೆ, ಹುಷಾರ್. "

"ಆ..... ಆಗಲಿ, ಮಹಾರಾಜ, ನಾವು ಈ ಹಳ್ಳಿಯಿಂದ ಸಾವಿರಾರು ಮೈಲುಗಳಷ್ಟು ದೂರದಲ್ಲಿ ಕೂಡ ಕಾಣಿಸಿಕೊಳ್ಳುವುದಿಲ್ಲ."

"ಒಳ್ಳೆಯದು, ಆದರೆ ನೆನಪಿಡು, ನೀನೇನಾದರು ಈ ಭಾಗದಲ್ಲಿ ಕಾಣಿಸಿಕೊಂಡೆ ಎಂಬ ಸುದ್ದಿ ನನಗೆ ತಿಳಿದರೆ, ನಾನು ನಿನ್ನ ಮತ್ತು ನಿನ್ನ ಗುಂಪನ್ನು ಹಿಟ್ಟುಮಾಡಿ ಈ ನದಿಯ ಮೀನುಗಳಿಗೆ ತಿನ್ನಿಸುತ್ತೇನೆ."

##
"ಆಗಲಿ, ಮಹಾರಾಜ. ಆದರೆ ದಯವಿಟ್ಟು ನೀವು ಯಾರೆಂದು ಹೇಳಿ? ನಿಮ್ಮನ್ನು ಈ ಭಾಗದಲ್ಲೆಲ್ಲೂ
ನಾನು ಕಂಡಿಲ್ಲ."

"ನಾನು ಈ ಹಳ್ಳಿಯ ರಕ್ಷಕ" ಎಂದ ಪಪ್ಲು. ಕೆಲವು ಕ್ಷಣಗಳ ನಂತರ ಆಳವಾದ ದನಿಯಲ್ಲಿ ಹೇಳಿದ, "ನನ್ನ ಹೆಸರು ಪಪ್ಲು, ರಾಕ್ಷಸ."

ಈ ಮಾತುಗಳನ್ನು ಹೇಳಿ ಪಪ್ಲು ವೇಗವಾಗಿ ಹಳ್ಳಿಗೆ ಹಿಂದಿರುಗಿದ. ಆ ದಿನ ರಾತ್ರಿಯೇ ಅಂಗಾರ್ ಮತ್ತು ಅವನ ಗುಂಪು ಹಳ್ಳಿ ಬಿಟ್ಟು ಹೊರಟುಹೋದರು. ನಂತರ ಅವರ ಬಗ್ಗೆ ಯಾವುದೇ ಸುದ್ದಿ ಸಿಗಲಿಲ್ಲ.

ಪಪ್ಲು ತನ್ನ ಮೊದಲಿನ ರೂಪ ಮತ್ತು ಆಕಾರಕ್ಕೆ ಬಂದನು. ಆದರೆ, ಅವನಿಗೆ ತನ್ನ ಮೊದಲಿನ ಹೆಸರು ಸಿಗಲಿಲ್ಲ. ಅವನನ್ನು ಪಪ್ಲು ಎಂದು ಯಾರೂ ಕರೆಯುತ್ತಿರಲಿಲ್ಲ. ಎಲ್ಲರಿಗೂ ಈಗ ಅವನು ‘ಪಪ್ಲು ರಾಕ್ಷಸ’, ಸೋನಿಗೂ ಕೂಡ.

##
* License: [CC-BY]
* Text: Ramendra Kumar
* Illustration: Zainab Tambawalla
* Translation: Aparna Prasanna
* Language: kn

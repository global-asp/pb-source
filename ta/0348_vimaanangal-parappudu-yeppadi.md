# விமானங்கள் பறப்பது எப்படி?

##
பறவைகள் பறப்பதைப் பார்க்கச் சரளாவிற்குப் பிடிக்கும். சரளா விமானங்கள் பறப்பதையும் பார்க்க விரும்புவாள்.

ஒருநாள் அறிவியல் பாட வகுப்பின்போது, ஒரு கழுகு வானத்தில் மிதந்தபடி பறப்பதை ஜன்னல்வழியே பார்த்துக்கொண்டிருந்தாள் அவள். ’இந்தப் பறவைக்குதான் எத்தனை மகிழ்ச்சி!’
"ஏய்! உன் பெயர் என்ன?" சரளா இருந்த வகுப்பின் புது ஆசிரியர் கேட்டார். "வகுப்பில் நான் பாடம் நடத்துவதைப் பார்க்கவேண்டாமா?"

தயக்கத்துடன் சரளா எழுந்து நின்று, "மன்னியுங்கள்!" என்றாள், "நான் ஒரு கழுகைப் பார்த்துக்கொண்டிருந்தேன். நாம் எல்லாரும் பறவை, விமானம்போல் பறக்கமுடிந்தால் எவ்வளவு நன்றாக இருக்கும்!"

"உன் பெயர் என்ன?"
"சரளா".

##
"ரொம்ப நல்லது!" என்றார் ஆசிரியர், "உனக்குத் தெரியுமா? இந்தியாவின் முதல் பெண் விமான ஓட்டியின் பெயர்கூட சரளாதான்!"

"என் பெயர் ஹம்ஸா. அதற்குக் கொக்கு என்று அர்த்தம். பறக்கும் பறவைகளில் மிகப் பெரியவற்றுள் கொக்கும் ஒன்று, தெரியுமா?" என்றார் ஆசிரியர்,
"நீ நூலகத்திற்குச் சென்று படிக்கவேண்டும் சரளா, அங்கு பறவைகள், விமானங்கள் மற்றும் பறக்கும் இயந்திரங்கள்பற்றிய புத்தகங்கள் கட்டாயம் இருக்கும்."

அடுத்த சில நாட்களில், சரளா பறவைகளைப்பற்றி நிறையப் படித்து அறிந்துகொண்டாள். நாம் ஏன் விமானங்களைப்போலப் பறக்கமுடியாது என்பதையும் தெரிந்துகொண்டாள்.

##
பறவைகளைப்போல் இல்லையென்றாலும், மனிதர்களாலும் பறக்கமுடியும் என்று சரளா தெரிந்துகொண்டாள். மனித இனத்தின் உன்னதமான கண்டுபிடிப்புகளில் ஒன்றான விமானத்தின்மூலம் உலகின் எந்த நகரத்திற்கு வேண்டுமானாலும் நாம் பறந்துசெல்லலாம். இந்தச் சிறந்த இயந்திரத்தின் உதவியால் வான்வெளிப் பயணம் தருகின்ற மகிழ்ச்சியை அனுபவிக்கமுடியும்.

பறவைகள் காற்று மண்டல ஜீவராசிகள். பறப்பதற்கு அவற்றிற்கு எந்தவிதமான இயந்திரங்களும் தேவையில்லை.

பொதுவாக, பறவைகளின் உடல் பகுதியுடன் ஒப்பிடும்போது, அவற்றின் இறக்கைகள் மிகப் பெரியவை. ஆனால், இந்த இறக்கைகள் மிகவும் லேசானவையாக இருக்கின்றன. அதனால், பறவைகளால் பறக்க இயலுகிறது.

##
விமானங்கள் அளவில் மிகப்பெரிதாகவும் அதிகக் கனமாகவும் இருக்கும். பறவைகளைப்போலவே விமானங்களுக்கும் இரு பக்கங்களிலும் இறக்கைகள் இருக்கும், அவை விமானம் பறப்பதற்கு உதவுகின்றன.

விமானங்களின் இறக்கைகள் பறவைகளின் இறக்கைகள்போலவே மேல்பக்கம் வளைந்தும், அடிப்பக்கம் தட்டையாகவும் வடிவமைக்கப்பட்டுள்ளன. இதனால் அவை வானத்தில் உயரமாகப் பறக்க இயலும்.

##
பறவைகள் சிறகடித்துப் பறப்பதைப் பார்த்திருக்கிறோம்; ஆனால், விமானங்கள் அப்படிச் சிறகடிப்பதில்லை!

காற்றின் துணைகொண்டு தங்கள் உடலை மேலே உந்துவதற்காகப் பறவைகள் சிறகடிக்கின்றன. விமானங்களும் காற்றின் துணைகொண்டே பறக்கின்றன. அவற்றின் உள்ளே பொருத்தப்பட்டுள்ள எஞ்சின் என்கிற பொறியின் உதவியால் அவை காற்றை உருவாக்குகின்றன, இந்தக் காற்று விமானத்தின் கீழே செல்கிறது.

##
எஞ்சின் என்பது சக்தி வாய்ந்த ஓர் இயந்திர பாகமாகும். அது விமானத்தின் மூளையைப்போன்றது. பறவைகள் எப்படித் தங்களுடைய மூளையையும், சிந்தனையையும் உபயோகித்துப் பறக்கப் பழகுகின்றனவோ, அதேபோல் விமானங்கள் இந்த எஞ்சினைப் பயன்படுத்தித் தரையிலிருந்து மேலெழும்புகின்றன, முன்னோக்கிச் செல்கின்றன.

விமானத்தின் எஞ்சின் எரிபொருளை எரிக்கும்போது, அதிவேகத்தோடு வெப்ப வாயுகள் வெளியேறும். இவை விமானத்தின் பின்னால் உள்ள காற்றைத் தள்ளிவிடும், விமானத்தை முன்னோக்கிப் போகவைக்கும்.

##
கார்கள், பிற வாகனங்களிலும் எஞ்சின் உண்டு. அவையும் முன்னோக்கிச் செல்பவையே. ஆனால், விமானங்களைப்போல் அவை வானில் ஏறிப்போவதில்லை!

காரணம், விமானத்தின் இறக்கைகள் பறவைகளின் இறக்கைகளைப்போலவே வடிவமைக்கப்பட்டுள்ளன. அவற்றின் மேல்பக்கமும் அடிப்பக்கமும் காற்று செல்வதால், அது விமானத்தை ஆகாசத்தில் ஏற்றி அங்கேயே இருத்திவைக்கிறது.

பறவைகளைப்போலவே விமானங்களுக்கும் வால் உள்ளது. அது விமானத்தை நிலையாக வைக்கவும் திசை திருப்பவும் உதவுகிறது.

##
விமானங்கள் வானில் ஏறுவதற்கும் தரையிறங்குவதற்கும் பெரிய, நீண்ட சாலைகள் தேவை. இந்த நீண்ட சாலைகளுக்கு ‘ஓடு பாதை(ரன் வே)’ என்று பெயர்.

விமானம் காற்றில் எழும்புவதற்கு, இந்த ஓடுபாதையில் அதிவேகமாக ஓடித் தன்னுடைய வேகத்தைப் பெருக்கவேண்டும். விமானங்கள் அதிவேகமாகச் சென்றால்மட்டுமே காற்றில் ஏற இயலும்.

ஓடு பாதை(ரன் வே) என்பது விமான நிலையத்தில் ஒரு முக்கியமான பகுதியாகும். காரணம், அவைதான் விமானங்கள் வேகத்தைக் கூட்டிக்கொள்ளத் தக்க அவகாசம் கொடுத்து, அவை வானில் ஏற உதவுகின்றன.

##
விமானத்தை ஓட்டும் விமான ஓட்டிதான் அந்த விமானம் எங்கே செல்ல வேண்டும் என்று தீர்மானிப்பார். விமானத்தின் முன்புறமுள்ள ’காக் பிட்’ என்னும் இடத்திலிருந்து விமானி விமானத்தைக் கட்டுப்படுத்துவார்.

விமான நிலையம் என்பது, விமானங்கள் புறப்படுகிற மற்றும் தரை இறங்குகிற இடம் ஆகும். துல்லியமான, நவீன கருவிகளின் மூலம் விமானி எப்போதும் விமான நிலையத்தோடு தொடர்பில் இருப்பார்.

சாலைகளில் செல்லும் வாகனங்களுக்கு உதவப் போக்குவரத்து விளக்குகளும் காவல்காரர்களும் இருப்பதைப்போலவே விமான நிலையத்தில் விமானப் போக்குவரத்துக் கட்டுப்பாட்டு அலுவலர்கள் இருப்பார்கள், அவர்கள் ஒவ்வொரு விமானமும் எப்போது, எங்கே பறக்கவேண்டும் என்பதையும், அவை வானில் ஏறுவதற்கும் தரையிறங்குவதற்கும் பாதுகாப்பான நேரத்தையும் விமானிகளுக்குத் தெரிவிப்பார்கள்.

விமானம் என்பது ஒரு மிகப் பெரிய பறவை. அது பறவையைப்போல் வடிவமைக்கப்பட்டிருக்கிறது, அதன் உதவியால் நாம் பறக்க இயல்கிறது. ஆனாலும், ஒரு பறவையைப்போல் நம்மால் பறக்க இயலாதுதான்!

சரளா பெரியவளாகும்போது, விமான ஓட்டியாகிப் பல விமானங்களை ஓட்டவேண்டும் என்று விரும்புகிறாள்.

##
உங்களுக்குத் தெரியுமா?

1. இந்தியாவின் முதல் விமானம் ‘ஹர்லோ’ ஜூலை 1941ல் பறந்தது.

2. இந்தியாவில் முதல் விமான ஒட்டுநர் உரிமத்தைப் பெற்றவர் ஜே. ஆர். டி. டாடா அவர்கள். ’ஏரோ க்ளப் ஆஃப் இண்டியா அண்ட் பர்மா’ என்னும் நிறுவனம் 1929ம் ஆண்டு பிப்ரவரி மாதத்தில் அவருக்கு இந்த உரிமத்தை வழங்கியது.

##
3. உலகின் அதிவேக ஜெட் விமானம் ’லாக்ஹீடு எஸ்.ஆர் - 71 ப்ளேக் பேர்ட்’, இது ஒலியின் வேகத்தைக்காட்டிலும் வேகமாகப் பறக்கக்கூடியது.

4. இந்தியாவின் முதல் பெண் விமான ஓட்டி, சரளா தக்ரால். 1000க்கும் மேற்பட்ட மணி நேரங்கள் பறந்த முதல் பெண் விமானியும் இவரே.

##
நாமும் பறக்கலாம், வாருங்கள்!

உங்கள் நண்பர்களோடு இந்தச் செயல்பாடுகளைச் செய்து மகிழுங்கள்:

1. காகித விமானங்களைச்செய்து பறக்கவிடுங்கள், யாருடைய விமானம் நெடுந்தூரம் செல்கிறது என்று பாருங்கள். அது ஏன் என்று ஊகியுங்கள்: ஒரு விமானம் அதிக தூரம் பறப்பது, பயன்படுத்தப்பட்ட காகிதத்தாலா அல்லது, அது செய்யப்பட்ட விதத்தினாலா?

ஒவ்வொரு காகித விமானமும் காற்றில் செலுத்தப்படும்போது என்ன ஆகிறது என்று கவனியுங்கள். நீங்கள் உங்கள் காகித விமானத்தைச் செலுத்துமுன்னர் அதன் மேலே அல்லது கீழே அல்லது உள்ளே காற்றை ஊதினால் ஏதாவது மாற்றங்கள் நிகழ்கின்றனவா என்பதைக் கவனியுங்கள்.

##
2. பற - பறக்காதே விளையாட்டு:
நண்பர்கள் சிலர் கூட்டமாகச் சேருங்கள், ஒருவருக்கொருவர் மோதிக்கொள்ளாமல் அறைக்குள் பறப்பதற்குத் தக்கவாறு ஓர் அறையைக் கண்டுபிடியுங்கள். அங்கேஒருவர் ஒரு மூலையில் நின்றுகொண்டு, பறப்பனவற்றின் பெயர்களையும், பறக்காதவற்றின் பெயர்களையும் வரிசையாகச் சொல்லுவார். அவர் பறக்காதவற்றின் பெயர்களைச் சொல்லும்போது (உதாரணமாக, ‘மேஜை’) ‘விமானங்கள்’ தரையிறங்கவேண்டும்(அதாவது, கீழே உட்காரவேண்டும்). ஒருவேளை பறக்கும் பொருளின் பெயரைச் சொன்னால், மேலே பறக்கவேண்டும் (அதாவது, எழுந்து பறக்கவேண்டும்). இதைத் தவறாகச் செய்பவர் ஓரமாக நின்று அடுத்த சுற்றுப் பொருள்களின் பெயர்களைச் சொல்லவேண்டும்.

##
* License: [CC-BY]
* Text: Aditi Sarawagi
* Illustration: Lavanya Karthik
* Translation: Sudha Tilak
* Language: ta

# लाल पाल का जहाज़

##
बसवा और उसकी बहन सुन्दरी रेत पर बैठे थे। समुद्र के ऊपर सूरज धीरे-धीरे उदय हो रहा था। आकाश स्लेटी से नीला हो रहा था। बादलों के सिरे नारंगी रंग के झलक रहे थे। बच्चे क्षितिज को निहार रहे थे- वह सुदूर रेखा जहाँ आसमान का कटोरा समुद्र से मिलता-सा लगता था। 

उनके पिता एक जहाज़ी थे, जो कई महीने से एक व्यापारी जहाज़ पर घर से निकले थे। बच्चे बड़ी बेसब्री से उनकी राह देख रहे थे। रोज़ सुबह से समुद्रतट पर आकर बैठ जाते कि शायद आज उनके पिता के जहाज़ की लाल पाल, क्षितिज से धीरे-धीरे ऊपर आती दिख जायें। 

बच्चों के लिये जहाज़ों का आना-जाना आम बात थी क्योंकि वे मामल्लपुरम में रहते थे। मामल्लपुरम एक बन्दरगाह थी, जहाँ हमेशा आते-जाते जहाज़ों की चहल-पहल रहती थी।

सुदूर देशों से आये जहाज़ों में से तरह-तरह का रोमांचकारी माल उतरता दिखाई पड़ता था-रेशम से भरे संदूक और मिट्टी के बर्तन, मदिरा से भरी सुराही व घड़े, इत्र, और कभी-कभी घोड़े भी! जिस जहाज़ पर उनके पिता गये थे, उसमें देवदार और चन्दन की लकड़ी के लट्ठे, मसालों से भरे बोरे, चावल और घी लादा गया था। 

“कितने महीने बीत गये,” सुन्दरी उदास होकर बोली, ”अप्पा, पहले कभी इतने दिनों के लिये तो नहीं गये...“ 

”याद है, पिछले हफ्ते कितना बड़ा तूफ़ान आया था?“ 

बसवा भी पेरशान दिख रहा था, ”समुद्र में इतनी ऊँची लहरें उठ रही थीं। 

##
अप्पा का जहाज़ सुरक्षित तो होगा...“ ”देखो, एक जहाज़ आ रहा है,“ सुन्दरी चहक कर बोली, ”पर उसकी पाल दिखाई नहीं पड़ रहीं।“ 

उनकी उत्सुक आँखों के सामने क्षितिज पर एक जहाज़ नज़र आया। पहले, एक छोटे से बिन्दु के समान, जो पास आने पर बड़ा होता गया। सबसे पहले हवा से भरी पाल नजर आईं। उसके बाद ऊँचे मस्तूल और लकड़ी की गलही उभरती दिखाई पड़ीं। 

”नहीं,“ निराश बसवा बोला, ”अप्पा के जहाज़ की पाल लाल थीं, जिन पर एक उड़ती चील बनी हुई थी। इस जहाज़ की पाल तो काली और हरी हैं।“ 

हताश हो जाने पर दोनों ने घर की ओर रुख किया। उन्हें काम भी करना था-बाज़ार में, माँ की सब्ज़ी की दुकान पर उनका हाथ बँटाना था। उनके पिता अक्सर घर से बाहर रहते थे। थोड़े दिनों बाद जो पैसा वह छोड़ कर जाते थे खतम हो जाता था। इसलिये उनकी माँ सब्ज़ी बेचती थीं, जिससे उन्हें भरपेट खाना मिल सके। 

सुन्दरी को सब्ज़ी की दुकान पर काम करना अच्छा लगता था। बाज़ार में इतनी चहल-पहल रहती थी। कई बार उनके ग्राहक अलग-अलग देशों से आये जहाज़ी होते - कुछ की त्वचा पीली और आँखें छोटी और तिरछी दिखतीं, तो कुछ साँवले घुँघराले और  बालों वाले होते। वे अजीबोग़रीब पोशाक और गहने पहने होते और ऐसी भाषाएँ बोलते कि सुन्दरी को कुछ समझ में नहीं आता। 

##
आज सुबह, बसवा पालक और बन्दगोभी  निकाल कर लगा ही रहा था कि एक पहचानी ग्राहक सब्ज़ी खरीदने आई। वह एक व्यापारी की पत्नी थी, जो अक्सर जहाज़ों से दूसरे देशों को मसाले भेजा करता। उसे मामल्लपुरम मे आने-जाने वाले जहाज़ों की सब खबर रहती। 

मूली और फलियाँ छाँटते हुए उसने पूछा, ”तुम्हारे पिता की कोई खबर मिली?“ सुन्दरी ने उदास होकर सिर हिला दिया। 

”जेटी पर जहाँ जहाज़ खड़े हैं, वहाँ जाकर पूछ कर देखो,“ उसने सलाह दी। 

”जहाज़ियों से पूछो कि मामल्लपुरम आते हुए, क्या उन्होंने तुम्हारे पिता का जहाज़ देखा है। जब उनके जहाज़ों को आने में देर होती है, तो मेरे पति अक्सर यही करते हैं।“ 

दोपहर को, बच्चे मुख्य जेटी की तरफ़ बढ़ गये। बाज़ार होते हुए समुद्र की तरफ़ जाने वाली सड़क पर चलने लगे। यहाँ वह गोदाम थे जिनमें व्यापारी, जहाज़ों पर लादने के लिये सामान रखते थे। एक गोदाम में, मज़दूर साबुत काली मिर्च और धनिये के बीज के बोरे उतार रहे थे। एक और गोदाम में, रंग-बिरंगे, बुने हुए सूती कपड़े के थान लगाये जा रहे थे। 

##
जेटी पर तीन जहाज़ लंगर डाले खड़े थे। वे किनारे पर मोटी रस्सियों से बँधे हुए थे। दो जहाज़, समुद्र में खड़े इन्तज़ार कर रहे थे। इन जहाज़ों के बीच छोटी नौकाएँ अन्दर-बाहर होती नज़र आ रही थीं। इन पर नाविक, फूल, फल, मोती और लकड़ी का नक्काशीदार काम जैसी तरह-तरह की चीज़ें बेच रहे थे। जेटी पर लंगर डाले जहाज़ों में से एक जहाज़, वही हरी व काली पाल वाला जहाज़ था, जिसे उन्होंने सुबह देखा था। 

वे एक ऐसे जहाज़ की तरफ बढ़े जिस पर सामान लादा जा रहा था। पास पहुँचने पर एक भाले से लैस सिपाही ने उनका रास्ता रोका, ”रुको। देखो कहाँ जा रहे हो,“ वह चिल्लाया। ”शाही फ़रमान के बिना इस जहाज़ पर कोई नहीं आ सकता!“ 

”फ़रमान?“ सुन्दरी को कुछ समझ में नहीं आया, ”क्यों?“ 

”क्योंकि यह शाही जहाज़ है, बुद्धू लड़की!“ 

”आपका मतलब है यह जहाज़ शाही नौसेना का है?“ बसवा की आँखें फैल गईं, ”क्या हम लोग युद्ध करने वाले हैं?“ 

”नहीं भाई! यह व्यापारिक जहाज़ है। महाराजाधिराज नरसिम्ह वर्मन ऐसे कई जहाज़ों के मालिक हैं जो दूर-दूर के देशों के साथ व्यापार करते हैं। यह उत्तर में ताम्रलिप्ति की बन्दरगाह की ओर जा रहा है।“ 

”हम ऐसे जहाज़ को ढूँढ रहे हैं, जो कम्बोज राज्य से आया है...“ सुन्दरी झिझकते हुए बोली। 

##
”हमारे पिता एक जहाज़ी हैं, जो कई महीने पहले कम्बोज जाने वाले जहाज़ पर गये थे। हम जहाज़ियों से पूछना चाहते हैं कि किसी ने उनका जहाज़ देखा है कि नहीं।“ 

”कम्बोज?“ सिपाही बोला। उसने हरी-काली पाल वाले जहाज़ की ओर इशारा किया और बोला, ”यह जहाज़ वहीं से आया है।“ 

बसवा और सुन्दरी दौड़ कर तागड़ पर चढ़कर, उस जहाज़ के डेक पर पहुँच गये। जब उन्होंने देखा कि सारे जहाज़ी विदेशी थे तो वे ठिठक कर खड़े हो गये। वे सब एक दूसरे से किसी अजीब भाषा में बात कर रहे थे! 

”ओह, यह क्या!“ बसवा परेशान होकर बोला, ”इन्हें अपनी बात कैसे समझायें?“ 

”यह तो आसान है!“ सुन्दरी बेफ़िक्र थी। ”वैसे ही बात करेंगे जैसे अम्मा बात करती हैं, जब वे सब्ज़ी खरीदने आते हैं।“ 

”अरे हाँ!“ बसवा भी मुस्कराया, ”अभिनय करें और हाथों से मुद्रा बनायें...“ 

उनकी आँखें एक ऐसे जहाज़ी को ढूँढने लगीं, जिसका चेहरा भला-सा लगे। आखिरकार, दोनों ऐसे बूढ़े जहाज़ी के पास गये, जो रस्सी के एक मोटे से गोले पर बैठा हुआ था। 

उसका चेहरा साँवला और धूप से झुलसा हुआ था और त्वचा चमड़े सी लगती थी। उसकी छोटी-छोटी आँखों के चारों तरफ़ गहरी झुर्रियाँ थीं। उसने ढीला पायजामा, बिना बाँह की जैकेट, रंग-बिरंगी चूड़ियाँ और कान में बालियाँ पहनी हुई थीं। 

”कम्बोज?“ सुन्दरी ने डरते-डरते पूछा। 

”कम्बोज,“ उसने मुस्कराते हुए हामी भरी। 

बसवा ने पाल की तरफ़ इशारा किया, फिर सुन्दरी के लाल घाघरे को दिखाते हुए पूछा, ”जहाज़? लाल पाल वाला?“ 

उस आदमी ने भँवे सिकोड़ीं और सिर हिलाया। सुन्दरी ने समझाने की कोशिश की। उसने जहाज़ का कोना ठकठकाया और कहा, ”जहाज़?“ फिर उसने पाल और अपने घाघरे को दिखाते हुए कहा, ”पाल? लाल?“ 

उस आदमी ने समुद्र की तरफ़ इशारा किया और अपनी भाषा में कुछ कहा। 

”हाँ! लाल पाल वाला जहाज़। क्या आपने देखा है?“ सुन्दरी ने चहक कर पूछा। उस आदमी के चेहरे पर उलझन का भाव आया। 

”हमारे पिता...अप्पा!“ सुन्दरी ने मूँछ वाले, लम्बे कद के आदमी का अभिनय कर के दिखाया। 

”ओहो!“ आदमी ने उड़ती चिड़िया दिखाने के लिये अपनी बाँहें फैलाकर हिलाईं। 

”हाँ, हाँ!“ बच्चे खुशी से उछल कर चिल्लाये, ”उसकी पाल पर एक उड़ती चील बनी है।“ 

वह आदमी हँसता हुआ उठ खड़ा हुआ और उनके हाथ पकड़कर जहाज़ के दूसरे छोर पर ले गया। उसने क्षितिज की तरफ़ इशारा किया, जहाँ एक जहाज़ उनकी ओर आता दिखाई दिया। उसकी लाल पाल हवा में लहरा रही थीं। 

बसवा और सुन्दरी के मुँह खुले के खुले रह गये। उनकी चमकती आँखों के सामने वही पहचाने ऊँचे मस्तूल, गोल गलही और उड़ती चील वाली लाल पाल दिख रही थीं। 

”तुम्हारे अप्पा जहाज़ी हैं?“ उसने उनके खुशी से चमकते चेहरे देखकर प्यार से पूछा। ”वे उस जहाज़ पर हैं?“ 

”ओह!“ बच्चों ने हैरान होकर उसकी तरफ़ देखा। 

”आप हमारी भाषा बोल सकते हैं!“ सुन्दरी बोली। 

”थोड़ी बहुत,“ उसने हँस कर कहा, ”मैं अक्सर मामल्लपुरम आता हूँ। पर तुम्हारा अभिनय देखकर खूब मज़ा आया। ख़ास तौर पर मूँछों वाला लम्बा आदमी।“ 

जेटी पर बसवा और सुन्दरी खुशी-खुशी जहाज़ के आने का इन्तज़ार कर रहे थे। उन्होंने अपने जहाज़ी दोस्त को अपनी भाषा के कई नये शब्द भी सिखलाये! 

##
इतिहास के कुछ रोचक तथ्य 

1. बसवा और सुन्दरी करीब 1200 वर्ष पूर्व, मशहूर पल्लव वंश के राजा नरसिम्ह वर्मन के राज्य में रहते थे। आज तमिलनाडु कहलाने वाले क्षेत्र पर पल्लव साम्राज्य था। 

2. मामल्लपुरम शहर, चैन्नई के निकट है और अपने मन्दिरों के लिये मशहूर है। एक समय में यह एक बन्दरगाह था, जहाँ से कम्बोडिया, बर्मा, इन्डोनीशिया के लिये जहाज़ निकलते थे। कम्बोडिया का पुराना नाम कम्बोज है और ताम्रलिप्ति बंगाल में एक बन्दरगाह था। 

##
3. बच्चे पल्लव काल में, विद्यालय में क्या पढ़ते थे? तर्कशास्त्र, न्यायशास्त्र, गणित, व्याकरण, खगोल विज्ञान, दर्शन-शास्त्र, वेद, अर्थशास्त्र व राजनीति-यह सब उनके विषय थे। 

4. स्त्रियों को शिक्षा दी जाती थी। ख़ासतौर पर ऊँचे कुल की स्त्रियों को-पर उन्हें वेदों का अध्ययन करने की अनुमति नहीं थी। 

5. पल्लव काल में लोग अपने बाल रंगते थे, बालों के लिये खुशबूदार तेल इस्तेमाल करते थे और इत्र भी लगाते थे। खाने के बाद दंत खोदनी भी इस्तेमाल करते थे! 

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Manisha Chaudhry
* Language: hi

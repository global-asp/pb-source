# ಆಹಾ, ಎಲ್ಲವೂ ಹೊಸತು!

##
ಇಂದು ವಸಂತ ಪಂಚಮಿ. ಇದು ವಸಂತಕಾಲದ ಮೊದಲ ದಿನ ಎನ್ನುತ್ತಾರೆ ನನ್ನ ಅಪ್ಪ, ಅಮ್ಮ.

ಅಂದರೆ, ಚಳಿಗಾಲ ಮತ್ತು ಬೇಸಿಗೆಯ ನಡುವಿನ ಸಮಯವೇ ವಸಂತಕಾಲ.

ಅದನ್ನು ಸಂಸ್ಕೃತದಲ್ಲಿ ವಸಂತ ಋತು ಎನ್ನುತ್ತಾರೆ.

##
ಈ ದಿನ ಭಾರತದ ಅನೇಕ ಭಾಗಗಳಲ್ಲಿ ಸರಸ್ವತಿ ಪೂಜೆ ಮಾಡುತ್ತಾರೆ. ನನ್ನ ಮನೆಯ ಪಕ್ಕದಲ್ಲಿರುವ ಮರದಲ್ಲಿ ಹಲವಾರು ಪಕ್ಷಿಗಳು ಕುಳಿತಿವೆ. ವಾಹ್!

ಅವುಗಳ ಚಿಲಿಪಿಲಿ ಎಷ್ಟೊಂದು ಇಂಪು, ಅವು ನನಗಾಗಿಯೇ ಹಾಡುತ್ತಿವೆ ಅನಿಸುತ್ತಿದೆ. 

##
ಮರದ ಮೇಲೆ ಚಿಗುರಿರುವ ಹೊಸ ಎಲೆಗಳು ಬಹಳ ಸುಂದರವಾಗಿವೆ. ನನ್ನ ಹೊಸ ಉಡುಪಿನಂತೆ!

ಅಮ್ಮ ಹಳದಿ ಬಣ್ಣದ ಸೀರೆ ಉಟ್ಟಿದ್ದಾಳೆ. ಆಹಾ, ಎಷ್ಟು ಒಳ್ಳೆಯ ಬಣ್ಣ. ಆ ಬಣ್ಣಕ್ಕೆ ‘ವಸಂತಿ' ಎಂಬ ಇನ್ನೊಂದು ಚೆಂದದ ಹೆಸರಿದೆ! 

##
ಈ ದಿನ ನಾನೊಂದು ಗಿಡ ನೆಡಬೇಕು ಎಂಬುದು ಅಜ್ಜನ ಆಸೆ. "ಯಾಕೆ?"

ಎಂದು ಕೇಳಿದ್ರೆ, "ಮೀನು, ನಿನ್ನ ಜೊತೆಯಲ್ಲೇ ಬೆಳೆದು ದೊಡ್ಡವಳಾಗಲು ಒಬ್ಬ ಗೆಳತಿ ಇರಲಿ ಅಂತಾ," ಎನ್ನುತ್ತಾರೆ ಅವರು. "ಯಾವುದಾದರೂ ಹೊಸ ಕೆಲಸ ಆರಂಭಿಸಲು, ವಸಂತ ಋತು  ಒಳ್ಳೆಯ ಕಾಲ," ಎಂಬುದು ಅಜ್ಜನ ಅನಿಸಿಕೆ. 

##
ನಾವಿಬ್ಬರು ಕೈದೋಟಕ್ಕೆ ಹೋಗಿ, ಅಲ್ಲಿ ನೆಲದಲ್ಲಿ ಗುಂಡಿ ಅಗೆದು,  ಪುಟ್ಟ ಗಿಡವನ್ನು ನೆಡುತ್ತೇವೆ.

"ಇದು ಎಷ್ಟು ಉದ್ದ ಬೆಳೆಯುತ್ತದೆ ಅಜ್ಜಾ?" ಎಂದು ನಾನು ಕೇಳುತ್ತೇನೆ. 

##
"ಕಾದು ನೋಡು, ಮುದ್ದು ಮೀನು!" ಎಂದು ಉತ್ತರಿಸುತ್ತಾರೆ ಅಜ್ಜಾ.

ಅಳಿಲುಗಳು ಒಂದನ್ನೊಂದು ಅಟ್ಟಿಸಿಕೊಂಡು ಹೋಗುತ್ತಿವೆ.

ಟಿಂಗು ಬೆಕ್ಕು, ಅವುಗಳ ಬೆನ್ನು ಹತ್ತಿದೆ.

ನಾನು ಟಿಂಗುವನ್ನು ಹಿಡಿಯಲು ಓಡುತ್ತಿದ್ದೇನೆ. 

##
ಕೈದೋಟದ ತುಂಬಾ ಹೂಗಳು ಅರಳಿವೆ. ನನಗೆ ಹಳದಿ ಗುಲಾಬಿಗಳೆಂದರೆ ಬಹಳ ಇಷ್ಟ. ಅಜ್ಜನಿಗೆ ಮಲ್ಲಿಗೆ ಅಚ್ಚುಮೆಚ್ಚು.  ಕೆಲವು ಮರಗಳ ಕೆಳಗೆ ಎಲೆಗಳ ಹಾಸಿಗೆ ಹಾಸಿದಂತೆ ಕಾಣುತ್ತಿದೆ.

##
ಹಲವು ಮರಗಳಲ್ಲಿ ಹೂಗಳು ಅರಳಿವೆ.

ನನಗೆ ವಸಂತಕಾಲ ಇಷ್ಟ. ವಸಂತಕಾಲದಲ್ಲಿ ಎಲ್ಲವೂ ಸುಂದರವಾಗಿ ಕಾಣಿಸುತ್ತವೆ! 

##
ನಾಳೆ ಹೋಳಿ ಹಬ್ಬ. ಎರಡು ದಿನ ಶಾಲೆಗೆ ರಜೆ. ನಾವು ಮರದ ಕೊಂಬೆ ಮತ್ತು ತುಂಡುಗಳಿಂದ, ಅತೀ ದೊಡ್ಡ ಹೋಳಿಕಾವನ್ನು ತಯಾರಿಸಿದ್ದೇವೆ. ನಮ್ಮಲ್ಲಿಕೆಲವರು ಕಾಡಿನಿಂದ ಮುತ್ತುಗದ ಹೂಗಳನ್ನು ಬಿಡಿಸಿ ತಂದಿದ್ದೇವೆ. ಮನು ಅವುಗಳನ್ನು ನೀರಿನ ಟ್ಯಾಂಕಿಗೆ ಸುರಿದಿದ್ದಾನೆ. ಹಾಗಾಗಿ, ನೀರು ಕಡು ಕೇಸರಿ ಬಣ್ಣಕ್ಕೆ ತಿರುಗಿದೆ! 

##
ನಾಳೆ ನಾವು ಕೇಸರಿ ಬಣ್ಣದ ನೀರಿನಿಂದ ಹೋಳಿ ಆಡುತ್ತೇವೆ.

ನಮಗೆ ತಿನ್ನಲು, ಕರ್ಜಿಕಾಯಿ ಮತ್ತು ಪೂರಿಗಳನ್ನು ಕೊಡುತ್ತಾರೆ.

##
ವಸಂತಕಾಲ ಬಹಳ ಸಂತೋಷ ನೀಡುವ ಒಂದು ಋತು. ಈ   ಋತುವಿನಲ್ಲಿ ತೀರಾ ಚಳಿಯೂ ಇರುವುದಿಲ್ಲ, ಸೆಕೆಯೂ ಇರುವುದಿಲ್ಲ, ನೆನೆಯಲು ಮಳೆ ಇರುವುದಿಲ್ಲ.

ನಾನು ಯಾವ ಸಮಯದಲ್ಲಿ ಬೇಕಾದರೂ ಆಟ ಆಡಿಕೊಳ್ಳಬಹುದು! 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Shaila Manipal
* Language: kn

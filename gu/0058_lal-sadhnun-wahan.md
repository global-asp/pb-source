# લાલ સઢનું વહાણ

##
બસવા અને એની બહેન સુન્દરી રેત ઉપર બેઠાં હતાં. સમુદ્ર ઉપર સૂરજ ધીરે ધીરે ઊગી રહ્યો હતો.

આકાશ ભૂખરા રંગથી વાદળી રંગનું થઇ રહ્યું હતું. વાદળોની કોર સોનેરી રંગથી ચમકી રહી હતી. બાળકો ક્ષિતિજને જોઇ રહ્યાં હતાં- એ દૂર-દૂરની રેખા કે જ્યાં આસમાનનો કટોરો સમુદ્રને મળતો હોય એવું લાગે છે.

એમના પિતાજી એક ખલાસી હતા, જેઓ ઘણા મહિનાથી એક વેપારી વહાણ પર ઘેરથી નીકળ્યા હતા. બાળકો ખૂબ આતુરતાથી એમની રાહ જોતા હતા. રોજ સવારે સમુદ્રના કિનારે આવીને બેસી જતા કે કદાચ આજે તો એમના પિતાના વહાણનો લાલ સઢ, ક્ષિતિજથી ધીરે-ધીરે ઉપર આવતો દેખાશે!

બાળકો માટે વહાણોનું આવવું-જવું એ સામાન્ય વાત હતી, કારણ કે તેઓ મામલ્લપુરમમાં રહેતા હતા. મામલ્લપુરમ એક બંદર હતું, જ્યાં હંમેશાં જતા-આવતા વહાણોની ચહેલ- પહેલ રહેતી હતી.

##
દૂર દૂરના સુંદર દેશોમાંથી આવેલા વહાણોમાંથી જાતજાતનો અને ભાતભાતનો માલ ઉતરતો દેખાતો હતો- રેશમથી ભરેલી પેટીઓ અને માટીનાં વાસણો, મદિરાથી ભરેલી સુરાહી તથા ઘડા, અત્તર અને ક્યારેક ક્યારેક ઘોડા પણ. જે વહાણ પર એમના પિતા ગયા હતા, એમાં દેવદાર અને ચંદનના લાકડા, મસાલાથી ભરેલા કોથળા, ચોખા અને ઘી ભરવામાં આવ્યું હતું.

"કેટલાય મહિના વહી ગયા!" સુન્દરી ઉદાસ થઇને બોલી, "અપ્પા પહેલાં ક્યારેક આટલા બધા દિવસો માટે નથી ગયા..."

"યાદ છે, ગયા અઠવાડિયે કેટલું મોટું તોફાન આવેલું?"

બસવા પણ પરેશાન દેખાતો હતો, "સમુદ્રમાં એટલા ઊંચા મોજાં ઊઠયાં હતાં. અપ્પાનું વહાણ સુરક્ષિત તો હશે ને..."

"જો, એક વહાણ આવી રહ્યું છે," સુન્દરી ખીશીથી બોલી, "પણ એનો સઢ દેખાતો નથી."

એની ઉત્સુક આંખો સામે ક્ષિતિજ પર એક વહાણ નજરે ચડ્યું. પહેલાં, એક નાનકડા બિંદુ સમાન, જે પાસે આવતાં મોટું થતું ગયું. સૌથી પહેલાં હવાથી ભરેલો સઢ નજરે પડ્યો. ત્યાર બાદ કૂવાથંભ અને લાકડાના કઠેડા નજરે પડ્યા.

"ના", નિરાશ બસવા બોલ્યો, "અપ્પાના વહાણનો સઢ લાલ હતો, જેના ઉપર એક ઉડતી સમડી દોરેલી હતી. આ જહાજનો સઢ તો કાળો અને લીલો છે."

હતાશ થતાં બંને ઘર તરફ વળ્યા. એમને કામ પણ કરવાનું હતું- બજારમાં માની શાકની દુકાને મદદ કરવાની હતી. એમના પિતાજી મોટે ભાગે ઘરની બહાર જ રહેતા હતા. થોડા દિવસોમાં જ એ જે પૈસા મૂકીને જતા તે ખલાસ થઇ જતા હતા. તેથી તેમની મા શાકભાજી વેચતી હતી, જેથી તેમને પેટ ભરીને ખાવાનું મળી શકે.

સુન્દરીને શાકની દુકાને કામ કરવાનું ગમતું હતું.

##
બજારમાં ખૂબ ચહેલ-પહેલ રહેતી હતી. ઘણી વાર એમના ગ્રાહક જુદા જુદા દેશોમાંથી આવેલા ખલાસીઓ હોય- કેટલાકની ચામડી પીળી અને આંખો નાની અને ત્રાંસી દેખાતી, તો કેટલાક શ્યામ અને વાંકડિયા વાળવાળા આવતા. તેઓ અજબ-ગજબના પોશાકો અને ઘરેણા પહેરતા અને એવી ભાષાઓ બોલતા કે સુન્દરીને કશું સમજાતું નહોતું. આજે સવારે, બસવા કોબીજ અને પાલક કાઢીને ગોઠવતો જ હતો કે એક ઓળખતી સ્ત્રી શાક ખરીદવા આવી. એક વેપારીની એ પત્ની હતી, જે મોટે ભાગે વહાણો દ્વારા બીજા દેશોમાં મસાલા મોકલતો હતો. એને મામલ્લપુરમમાં આવતા-જતા વહાણોની ખબર રહેતી.

મૂળા અને સીંગો વીણતાં એણે પૂછયું, "તારા પિતાના કોઇ સમાચાર મળ્યા?"

સુન્દરીએ ઉદાસ થઇને માથું ધુણાવ્યું.

"જેટી પર જ્યાં વહાણો લાંગર્યા છે, ત્યાં જઇને પૂછી જો," એણે સલાહ આપી.

##
"શું પૂછીએ?" બસવાએ ઉત્સુકતાથી પૂછયું.

જેટી પર લંગર નાખેલા વહાણોમાંથી એક વહાણ એ જ કાળા અને લીલા સઢવાળું વહાણ હતું, જે એમણે સવારે જોયું હતું.

એક વહાણ પર સામાન ચઢાવવામાં આવી રહ્યો હતો તેના તરફ તેઓ આગળ વધ્યા. એની પાસે પહોંચતા જ ભાલાથી સજ્જ એક સિપાઇએ એમનો રસ્તો રોક્યો, "થોભો થોભો, ક્યાં જાવ છો?" એણે ઘાંટો પાડ્યો. "શાહી ફરમાન વગર આ જહાજ પર કોઇ જઇ નહિ શકે!"

"ફરમાન?" સુન્દરીને કંઇ સમજાયું નહિ, "કેમ?"

"કારણ કે આ શાહી વહાણ છે, મૂરખ છોકરી!"

"તમારો મતલબ કે આ વહાણ શાહી નૌસેનાનું છે?" બસવાની તો આંખો ફાટી ગઇ, "શું આપણે યુદ્ધ કરવાના છીએ?"

"ના ભાઇ! આ વેપારી જહાજ છે. મહારાજા ધિરાજ નરસિમ્હ વર્મન આવા અનેક વહાણોના માલિક છે જે દૂર દૂરના દેશો સાથે વેપાર કરે છે. આ ઉત્તરે તામ્રલિપ્તિ બંદર તરફ જવાનું છે!"

"અમે એવું વહાણ શોધીએ છીએ જે કમ્બોજ રાજ્યથી આવ્યું હોય..." સુન્દરી થોડી ખચકાતાં બોલી.

"અમારા પિતા નાવિક છે. ઘણા મહિના પહેલાં કમ્બોજ જનારા વહાણ પર ગયા હતા. અમે નાવિકો અને ખલાસીઓને પૂછવા માગીએ છીએ કે કોઇએ એમનું વહાણ જોયું છે કે નહિ."

"કમ્બોજ?" સિપાઇ બોલ્યો. એણે લીલા-કાળા સઢવાળા વહાણ તરફ ઇશારો કર્યો અને બોલ્યો, "આ વહાણ ત્યાંથી જ આવ્યું છે."

બસવા અને સુન્દરી દોડતાંક ને તાગડ પર ચઢી એ વહાણના તૂતક પર પહોંચી ગયા.

##
"આ તો સહેલું છે!" સુન્દરી નિશ્ચિંત હતી. "એવી રીતે વાત કરીશું, જેવી રીતે અમ્મા આ લોકો શાક ખરીદવા આવે ત્યારે વાત કરે છે."

"અરે હા!" બસવા પણ હસ્યો, "અભિનય કરો અને હાથથી મુદ્રા બનાવો..."

એમની આંખો એક એવા નાવિકને શોધવા લાગી કે જેનો ચહેરો ભલા જેવો લાગે. આખરે, બંને એક વૃદ્ધ નાવિક પાસે ગયા. એ દોરડાના એક મોટા ગોળા પર બેઠો હતો. ચહેરો એનો કાળો પડી ગયો હતો, તડકાથી જાણે શેકાઇ ગયો હતો અને ચામડી બરછટ ચામડા જેવી લાગતી હતી.

એની નાની નાની આંખોની ચારે તરફ કરચલીઓ પડી ગઇ હતી. એણે ઢીલો પાયજામો, બાંય વગરનું જેકેટ, રંગબેરંગી બંગડીઓ અને કાનમાં કડીઓ પહેરી હતી.

"કમ્બોજ?" સુન્દરીએ ડરતાં ડરતાં પૂછયું.

"કમ્બોજ." એણે પણ મુસ્કુરાતાં હા પાડી.

બસવાએ સઢ તરફ ઇશારો કર્યો, પછી સુન્દરીનો લાલ ઘાઘરો બતાવતાં પૂછયું, "વહાણ? લાલ સઢવાળું?"

એ માણસે ભ્રમરો સંકોચી અને માથું હલાવ્યું.

સુન્દરીએ સમજાવવાની કોશિશ કરી. એણે વહાણના ખૂણા પર ઠક ઠક કર્યું અને કહ્યું, ''વહાણ?'' ત્યાર બાદ એણે સઢ અને પોતાનો ઘાઘરો બતાવતા કહ્યું, ''સઢ? લાલ?'' એ માણસે સમુદ્ર તરફ ઇશારો કર્યો અને પોતાની ભાષામાં કંઇક બોલ્યો.

"હા! લાલ સઢવાળું વહાણ. શું તમે જોયું છે?" સુન્દરીએ અધીરાઇથી પૂછયું. એ માણસના ચહેરા પર થોડો મૂંઝવણનો ભાવ દેખાયો.

"અમારા પિતા... અપ્પા!" સુન્દરીએ મૂંછવાળા, ઊંચા કદના માણસનો અભિનય કરી દેખાડયો.

"ઓહો!" માણસે ઊડતા પંખી દેખાડવા પોતાના હાથ ફેલાવીને હલાવ્યા.

"હા!હા!" બાળકો ખુશીથી ઊછળ્યા ને ચીસ પાડતાં બોલ્યાં, "એના સઢ પર એક ઉડતી સમડી દોરી છે."

એ માણસ હસતાં હસતાં ઊઠ્યો અને એમના હાથ પકડીને વહાણના બીજા કિનારે લઇ ગયો. એણે ક્ષિતિજ તરફ ઇશારો કર્યો, જ્યાં એક વહાણ એમની તરફ આવતું દેખાયું. એનો લાલ સઢ હવામાં ફરફર કરી રહ્યો હતો.

બસવા અને સુન્દરીના મોં તો ખુલ્લા જ રહી ગયા. એમની ચમકતી આંખો સામે એ જ જાણીતો કૂવાથંભ, ગોળ લાકડાના કઠેડા અને ઉડતી સમડીવાલો લાલ સઢ દેખાતો હતો.

"તમારા અપ્પા નાવિક છે?" એણે એમના ખુશીથી ચમકતા ચહેરા જોઇ પ્રેમથી પૂછયું, "એ પેલા વહાણ પર છે?"

"ઓહ!" બાળકોએ આશ્ચર્યથી એની સામે જોયું! "તમે અમારી ભાષા બોલી શકો છો?" સુન્દરીએ પૂછયું.

"થોડી થોડી," એણે હસીને કહ્યું, "હું ઘણી વાર મામલ્લપુરમ આવું છું. પણ તમારો અભિનય જોવાની ખૂબ મજા આવી. ખાસ કરીને મૂંછોવાળો લાંબો માણસ."

તૂતક પર બસવા અને સુન્દરી ખુશી-ખુશી વહાણના આવવાની રાહ જોતાં હતાં. એમણે પોતાના નાવિક દોસ્તને પોતાની ભાષાના ઘણા નવા શબ્દો પણ શીખવાડ્યા!

##
ઇતિહાસની કેટલીક રોચક હકીકતો

૧. બસવા અને સુન્દરી લગભગ ૧૨૦૦ વર્ષ પહેલાં મશહૂર પલ્લવ વંશના રાજા નરસિમ્હ વર્મનના રાજ્યમાં રહેતાં હતાં. આજે તમિળનાડુ કહેવાતા ક્ષેત્ર પર પલ્લવ સામ્રાજ્ય હતું.

૨.મામલ્લપુરમ શહેર, ચેન્નાઇની નજીક છે અને તેના મંદિરો માટે મશહૂર છે. એક સમયે આ બંદર હતું, જ્યાંથી કમ્બોડિયા, બર્મા, ઇન્ડોનેશિયા માટે જહાજો રવાના થતા હતા. કમ્બોડિયાનું જૂનું નામ કમ્બોજ છે અને તામ્રલિપ્તિ બંગાળમાં એક બંદર હતું.

##
૩. બાળકો પલ્લવ કાળમાં વિદ્યાલયમાં શું ભણતા હતા? તર્કશાસ્ત્ર, ન્યાયશાસ્ત્ર, ગણિત, વ્યાકરણ, ખગોળ વિજ્ઞાન, દર્શનશાસ્ત્ર, વેદ, અર્થશાસ્ત્ર, તેમજ રાજનીતિ- આ બધા તેમના વિષયો હતો.

૪. સ્ત્રીઓને શિક્ષણ અપાતું હતું- ખાસ કરીને ઊંચા કુળની સ્ત્રીઓને- પણ એમને વેદોનો અભ્યાસ કરવાની અનુમતિ નહોતી.

##
૫. પલ્લવ કાળમાં લોકો પોતાના વાળ રંગતા હતા, વાળ માટે સુગંધિત તેલ વાપરતા હતા. એ અત્તર પણ લગાવતા હતા. જમ્યા પછી દાંત ખોતરણી પણ વાપરતા હતા.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Kalpana Palkhiwala
* Language: gu

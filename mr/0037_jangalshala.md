# जंगल शाळा

##
एक होते जंगल. 

भले मोठे घनदाट जंगल. 

जंगलात भली मोठी झाडे होती, वेलींचे जाळे होते. 

खूप खूप प्राणी व पक्षी तिथे राहत असत. 

##
एकदा काय झाले, सगळे प्राणी एकत्र जमले. 

“तू ऐकलंस ?” राघू पोपटाने विचारले. 

“होय,” कोमल हरीण म्हणाले. 

“काय ?” भागूबाई सशाने विचारले. 

“आपल्या जंगलात शाळा सुरू झाली आहे,” 

लोंबकळत झुला माकड म्हणाले. 

“हं !” मोटा हत्तीला कुतूहल वाटले. 

लंबू जिराफ म्हणाला, “अरे व्वा !” 

धिमी गोगलगाय म्हणाली,  “चला, चला, लवकर चला.” 

##
राघू पोपट उडत पुढे गेला. 

एका झाडावरून दुसर्‍या झाडावर 

झुला माकड उड्या मारत निघाले. 

पुराखा अजगर वळवळत निघाला. 

“इथे इथे !” राघू पोपट ओरडला. “वाच बघू.” 

“अरे, हे उलटे कसे दिसते आहे ?” 

झुल्याने लोंबकळत विचारले. 

पुराखा म्हणाला, 

“फुस्सस्... ! कोणालाच वाचता येत नाही !” 

##
बाकीचे प्राणी सुद्धा हजर झाले. 

लंबू मान लांब करून पाहू लागला. 

“कोणीच दिसत नाही इथे,” तो म्हणाला. 

“कोणीच दिसत नाही इथे,” झुलाही म्हणाला. 

“नीट बघा !” राघू पोपट ओरडला. 

“बघा, बघा, मला खोली सापडली,” 

पिल्लू अस्वल ओरडले. 

##
“झोपाळा! झोपाळा! मला झोपाळा सापडला! ” 

धीमी हसत म्हणाली. 

हे ठोकळे काय कामाचे? 

भागूबाई ससा विचारात पडला. 

“हे काय आहे ?” झुला माकडाने विचारले. 

“मला वाटते, ही पेन्सिल असावी,” 

पुराखा गंभीरपणे म्हणाला. 

##
मोटा आणि लंबू यांना एक वर्ग सापडला. 

त्यांनी इतरांना बोलावले. 

सगळे जण आपापल्या बॅगा घेऊन शाळेत आले. 

सगळ्यांनी मोठ्याने ओरडायला सुरुवात केली. 

“कोण शिकवणार ? कोण शिकवणार? 

इथे आम्हाला कोण शिकवणार?” 

पण शिकवायला बराच वेळ कोणीच आले नाही. 

##
आणि अचानक  एक आवाज आला.

आवाज मोठा झाला.  आवाज आणखी मोठा झाला. 

पुराखा काळजीत पडला. 

धिमाच्या छातीत धडधडले.  राघू फळ्यामागे लपला. 

लंबू आणि झुला गोंधळून गेले. 

“कोण हे ?” 

“हुप !” तोंड झाकत झुला पुटपुटला. 

कोणीच बोलेना. 

सगळे जण गुरुजींकडे पाहू लागले. 

##
गुरुजी पाठमोरे उभे होते.  वरून खाली, खालून वर सगळे त्यांना निरखून पाहू लागले. 

कोण असावे ? सगळ्यांनी एकमेकांकडे पाहिले. 

“वा ... घो... बा”

गुरुजींनी एक गिरकी घेतली आणि 

फळ्यावर लिहायला सुरुवात केली. 

##
“धावा, धावा, जोरात धावा,” धीमा ओरडला. 

“उडा!” राघू किंचाळला. 

“मारा उडी,” झुला पुटपुटला. 

“धप धप धप,” पोट सावरत मोटा पळाला. 

“भागो,” सगळे जोरात ओरडले. 

काय झाले पहायला गुरुजी वळले. 

“अरेच्या ? वर्गात कोणीच नाही,” ते उद्गारले. 

##
* License: [CC-BY]
* Text: Madhav Chavan, Meera Tendolkar
* Illustration: Ketan Raut
* Translation: Meera Tendolkar
* Language: mr

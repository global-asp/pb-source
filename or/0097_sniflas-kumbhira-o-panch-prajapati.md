# ସ୍ନିଫଲ୍‍ସ କୁମ୍ଭୀର ଓ ପାଞ୍ଚ ପ୍ରଜାପତି

##
ଜଙ୍ଗଲଟିର ନାଆଁ ଥିଲା ଫାର୍। ସେଇ ଜଙ୍ଗଲର ଗୋଟିଏ ପଟେ ସନ୍ତସନ୍ତିଆ ମାଟିରେ ରହୁଥଲା ସ୍ନିଫଲ୍ସ ବୋଲି ଗୋଟିଏ କୁମ୍ଭୀରଟିଏ ।ସ୍ନିଫଲ୍ସ ସବୁବେଳେ ସୁଁ ସୁଁ କରି କାନ୍ଦୁଥାଏ। ମା’ କୁମ୍ଭୀର ତାକୁ ବୁଝେଇ ବୁଝେଇ ଥକିଯାଉଥାଏ ଆଉ କହୁଥିଲା, ଆଉ ସକ ସକ ହୁଅନା କି କାନ୍ଦନା, କୁମ୍ଭୀର ଭଲିଆ ଚଳ। ନିଜ ଖାଇବା ନିଜେ ଯୋଗାଡ଼ କର।‍” 

##
ହେଲେ ସ୍ନିଫଲ୍ସ ଆଉ ଗୋଟିଏ ଜୀବକୁ ଖାଇବା କଥା ଭାବିଲେ କାନ୍ଦି ଉଠୁଥିଲା। ତେଣୁ ମା’ ଆଉ ବାପା କୁମ୍ଭୀର ତାକୁ ସବୁଦିନ ଖାଇବା ଆଣି ଦେଉଥିଲେ। 

##
ସ୍ନିଫଲ୍ସ କୁମ୍ଭୀରଟିଏ ହେବାକୁ ଚାହୁଁନଥିଲା। “ମୁଁ କେତେ ଅସୁନ୍ଦର‍”‍, ସେ କାନ୍ଦୁକାନ୍ଦୁ ଭାବୁଥିଲା। ସିଏ କୁମ୍ଭୀରଙ୍କ ଭଳି ଚଳିବାକୁ ଚାହୁଁନଥିଲା। ତା’ର ସବୁଠାରୁ ଭଲ ସାଙ୍ଗ ଥିଲା ଗୋଟେ ସୁନାରଙ୍ଗର ପ୍ରଜାପତି ‘ପଞ୍ଚ’। ପଞ୍ଚ ବିରାଟ ଆଉ ବଳୁଆ ହେବାକୁ ଚାହୁଁଥିଲା। ତେଣୁ ସିଏ ତା’ର ଶୁଣ୍ତକୁ ମୁଖିଟେ ପରି ବଙ୍କାକରି ସ୍ନିଫଲ୍ସକୁ କେବେକେବେ କହୁଥିଲା, “ଦେଖ୍! ମୁଁ ତୋ ମୁହଁକୁ ଗୋଟେ ମୁଖି ଦେବି।” 

##
ସେମାନେ ଥିଲେ ଗୋଟେ ମଜାକିଆ ଯୋଡ଼ି। ସ୍ନିଫଲ୍ସ ତା ମୁଣ୍ଡ ଉପରେ ପଞ୍ଚକୁ ବସେଇ ପହଁରୁ ଥିଲା। ଅନ୍ୟ କୁମ୍ଭୀର ମାନେ ସେମାନଙ୍କୁ ଦେଖି ହସୁଥିଲେ ଓ ଟାପରା କରୁଥିଲେ। ସ୍ନିଫଲ୍ସ ଏସବୁକୁ ଖାତିର କରୁନଥିଲା ।ସିଏ କାନ୍ଦୁଥିଲା ଆଉ ପଞ୍ଚ ସାଥିରେ ସାଙ୍ଗ ହେଉଥିଲା। 

##
ଦିନେ ଉପରବେଳା ପଞ୍ଚ ସ୍ନିଫଲ୍ସ କାନ ପାଖକୁ ଆସି କହିଲା। “ମୁଁ ଏପଟକୁ ଦୁଇଜଣ ଲୋକ ବନ୍ଧୁକଧରି ଆସୁଥିବା ଦେଖିଛି। ସେମାନେ ଚମଡ଼ା ପାଇଁ କୁମ୍ଭୀର ମାରିବେ।” 

“ସେମାନଙ୍କର କ’ଣ ଚମଡ଼ା ନାହିଁ ?” ସ୍ନିଫଲ୍ସ ଆଚମ୍ୱିତ ହୋଇ ପଚାରିଲା। “ମୁଁ ଜାଣିନି ସ୍ନିଫଲ୍ସ। ବାକି କୁମ୍ଭୀରମାନଙ୍କୁ କହିଦେ ଆଉ ଲୁଚି ଯା’। ପଞ୍ଚ କହିଲା। “ହେଲେ ପଞ୍ଚ, ସେମାନେ ତତେ ବି ଗୁଳି ମାରିପାରନ୍ତି। ମୁଁ କ’ଣ କରିବି?” ସ୍ନିଫଲ୍ସ ଜୋରରେ କାନ୍ଦିଉଠିଲା। 

##
“ଲୋକେ ପ୍ରଜାପତିମାନଙ୍କୁ ଜାଲରେ ଧରନ୍ତି ଆଉ ଗୋଟେ ପଟାରେ କଣ୍ଟାରେ ଲଗାନ୍ତି, ମୋ ବଡ଼ ମା’ ମତେ କହିଛନ୍ତି,” ଏତିକି କହି ପଞ୍ଚ ଉଡ଼ିଗଲା। 

##
ଅନ୍ୟ କୁମ୍ଭୀରମାନେ ସ୍ନିଫଲ୍ସ କାନ୍ଦିକାନ୍ଦି ପାଟି କରୁଥିବାର ଶୁଣିଲେ, ଲୋକମାନେ ଆମକୁ ମାରିଦେବାକୁ ଆସୁଛନ୍ତି, ଜଲ୍‍ଦି ଲୁଚିଯାଅ।” 

ପ୍ରଥମେ ତ ସେମାନେ ସ୍ନିଫଲ୍ସର କଥାକୁ ବିଶ୍ୱାସ କରୁନଥିଲେ, ହେଲେ ମଣିଷମାନଙ୍କ ଆସୁଥିବା ପାଦଶବ୍ଦ ପରେ ପରେ ସେମାନେ ଶୁଣିପାରିଲେ। କୁମ୍ଭୀରମାନେ ତୁରନ୍ତ ନଦୀ ଭିତରକୁ ଚାଲିଗଲେ ଓ କେତୋଟି ପଚାକାଠ କୂଳରେ ଛାଡ଼ିଗଲେ। ସେ କାଠ ଗୁଡ଼ିକୁ କୁମ୍ଭୀର ବୋଲି ଭାବି ଲୋକ ଦୁଇଜଣ ଗୁଳି ମାରିଲେ। 

ସେମାନେ କୁମ୍ଭୀର ମାନଙ୍କୁ ତ ପାଇଲେନି, ଦେଖିଲେ କେବଳ ତାଙ୍କ ମୁହଁ ଓ କାନପାଖେ ଉଡ଼ି ବୁଲୁଥିବା ଶହ ଶହ ପ୍ରଜାପତି। 

##
ମୁଣ୍ତକୁ ଝୁଙ୍କେଇ ଆଉ ପ୍ରଜାପତିମାନଙ୍କୁ ହୁରୁଡ଼େଇ ସେମାନେ କହିଲେ, 

“ଏଠି କୁମ୍ଭୀର ଗୋଟେ ବି ନାହିଁ। ଆମେ ଜାଲ ଆଣି ପ୍ରଜାପତିମାନଙ୍କୁ ଧରିବା।‍” 

ଯେମିତି ସେମାନେ ଚାଲିଯାଇଛନ୍ତି, କୁମ୍ଭୀରମାନେ ଫେରିଆସିଲେ ଓ କହିଲେ-  “ଧନ୍ୟବାଦ୍, ପଞ୍ଚ।” 

“ଧନ୍ୟବାଦ, ପ୍ରଜାପତିମାନେ।‍” 

##
ତା’ ପରଦିନ ସ୍ନିଫଲ୍‍ସ ଲୋକମାନଙ୍କୁ ଜାଲ ସହ ଆସୁଥିବାର ଦେଖିଲା। 

“ପଞ୍ଚ, ଜଲ୍‍ଦି ଆ’। ଲୋକମାନେ ଜାଲନେଇ ଆସିଲେଣି।‍” କୁମ୍ଭୀରମାନେ ନଦୀକୂଳକୁ ଆସିଗଲେ। ସବୁତକ ପ୍ରଜାପତି ସେମାନଙ୍କ ପିଠି ଓ ମୁଣ୍ତ ଉପରେ ବସିଗଲେ। 

##
ମଣିଷମାନେ ଯେମିତି ତାଙ୍କ ପାଖକୁ ଆସିଛନ୍ତି, କିଛି କୁମ୍ଭୀର ତାଙ୍କ ଚାରିପଟେ ଘେରା କରିଦେଲେ ଓ ତାଙ୍କ ଗୋଡ଼ ଟାଣିନେଲେ। ସ୍ନିଫଲ୍‍ସ ସବା ଆଗରେ ଥିଲା, ସିଏ ତା’ର ଦାନ୍ତ ଦେଖେଇ ଓ ଲାଞକୁ ଏପଟ ସେପଟ କରି ଲୋକମାନଙ୍କୁ ଡରାଉ ଥିଲା। 

##
ଲୋକମାନେ ଏତେ ଡରିଗଲେ ଯେ ସେମାନେ ପ୍ରାଣ ବିକଳରେ ସେଠୁ ପଳେଇଲେ। 

ଅନ୍ୟ କୁମ୍ଭୀରମାନେ ଏଥରକ ସ୍ନିଫଲ୍‍ସ ଲାଗି ଗର୍ବ କରୁଥିଲେ, କାରଣ ସିଏ ସତରେ  କୁମ୍ଭୀରଟେ ପରି ପରି କାମ କରିଥିଲା।  ସ୍ନିଫଲ୍‍ସକୁ ବି ନିଜକୁ ଗର୍ବ ଲାଗୁଥିଲା। 

##
ପ୍ରଜାପତିମାନେ କୁମ୍ଭୀରମାନଙ୍କୁ ଚାରିପଟେ ଡେଣା ମେଲାଇ ଉଡ଼ି ବୁଲିଲେ ଓ କହିଲେ - “ଧନ୍ୟବାଦ, ସ୍ନିଫଲସ, ଧନ୍ୟବାଦ, କୁମ୍ଭୀର ମାନେ।‍” 

“ବାସ୍, ଠିକ୍ ଅଛି। ସାଙ୍ଗ ହେବା ପରସ୍ପରର କଥା ବୁଝିବା ପାଇଁ ତ!” ସ୍ନିଫଲସ ଲାଜୁଆ ହେଇ କହିଲା। 

##
* License: [CC-BY]
* Text: Herminder Ohri
* Illustration: Herminder Ohri
* Translation: Manas Ranjan Mahapatra
* Language: or

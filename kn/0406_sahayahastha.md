# ಸಹಾಯಹಸ್ತ

##
ಪ್ರೀತಿಯ.... ನೀನು ಯಾರು ಅಂತ ನಿನಗೆ ತಿಳಿದೇ ಇದೆ. ಜೊತೆಗೆ ಈ ಪತ್ರವನ್ನ ನೀನು ಎಂದೂ ನೋಡುವುದೂ ಇಲ್ಲ.

ಮೇಷ್ಟರು ಹೇಳಿದರು ನೀನು ಇಲ್ಲಿಗೆ ಹೊಸಬಳು, ಅದಕ್ಕೆ ನಾನು ನಿನಗೆ ’ಮಾರ್ಗದರ್ಶಿ’ಯಾಗಿ ಎಲ್ಲವನ್ನು ಪರಿಚಯಿಸಿಕೊಡಬೇಕೆಂದು. ನನಗೆ ’ ಮಾರ್ಗದರ್ಶಿ’ ಎಂದರೆ ಏನು ಅಂತಲೇ ಗೊತ್ತಿರಲಿಲ್ಲ.... ನಿಘಂಟಿನಲ್ಲಿ ನೋಡಿದೆ.  ಆದರೆ ನನಗೆ ಅವರು ’ಅದರ’ ಬಗ್ಗೆ ಏನೂ ಹೇಳಲಿಲ್ಲ.

ಶಾಲೆಯಿಂದ ಮನೆಗೆ ಹೋಗುವಾಗ ಅಲಿ, ಗೌರವ್, ಸುಮಿ ಮತ್ತು ರಾಣಿ, ’ಅದರ’ ಬಗ್ಗೆ ಕೇಳುತ್ತಲೇ ಇದ್ದರು. ಅವರು ಯಾವುದರ ಬಗ್ಗೆ ಮಾತಾಡುತ್ತಿದ್ದಾರೋ ನನಗೆ ಗೊತ್ತಿಲ್ಲವೆಂದು ಹೇಳಿದೆ, ಆದರೆ ಅದು ನಿಜವಲ್ಲ. ನನಗೆ ಗೊತ್ತಿಲ್ಲದಿರಲು ಹೇಗೆ ಸಾಧ್ಯ?!

ನೋಡು, ನೀನು ನನ್ನ ಗೆಳೆಯರಿಗೆ ಸುಳ್ಳು ಹೇಳುವಂತೆ ಮಾಡಿದೆ.

ಇಂತಿ ಪ್ರಾಮಾಣಿಕವಾಗಿ,

ನಾನು

##
ಮತ್ತೆ ಹಾಯ್
ಅಮ್ಮ ಬೇರೆಯವರನ್ನು ದುರುಗುಟ್ಟಿ ನೋಡುವುದು ಒಳ್ಳೆಯ ಗುಣವಲ್ಲ ಎಂದು ಹೇಳುತ್ತಾರೆ, ಆದರೆ ಎಲ್ಲರೂ ನಿನ್ನನ್ನು ದುರುಗುಟ್ಟಿ ನೋಡುವುದನ್ನು ನಾನು ನೋಡಿದ್ದೇನೆ.
ನಿನ್ನ ’ ಮಾರ್ಗದರ್ಶಿ’ಯಾಗಿ ನಿನ್ನ ಬಳಿ ಇರುವುದರಿಂದ ನನ್ನನ್ನೂ ಹಾಗೆಯೇ ನೋಡುತ್ತಾರೆ.
ನನ್ನ ಶಾಲೆಗೆ ನೀನು ಏಕೆ ಬಂದೆ? ನೀನು ಮುಂಚೆ ಹೋಗುತ್ತಿದ್ದ ಶಾಲೆಯಲ್ಲೇ ಏಕೆ ಮುಂದುವರೆಯಲಿಲ್ಲ?
ನಿನ್ನೆ ಏನಾಯಿತೆಂದು ನಿನಗೆ ಗೊತ್ತೆ? ಗೌರವ್, ಅಲಿ ಮತ್ತು ಅವರ ಏಳನೇ ತರಗತಿಯ ಇಬ್ಬರು ಗೆಳೆಯರು ಶಾಲೆಯ ನಂತರ ನನ್ನನ್ನು ಅಡ್ಡಗಟ್ಟಿ ’ಅದರ’ ಬಗ್ಗೆ ಕೇಳಿದರು.
ಅವರು ನನ್ನ ಶಾಲಾಚೀಲ ಕಸಿದುಕೊಂಡು ಅದನ್ನು ರಸ್ತೆಯ ಪಕ್ಕದ ಪೊದೆಗಳೊಳಗೆ ಎಸೆದರು. ಅದನ್ನು ತರಲು ನಾನು ಬೆಟ್ಟದಪಕ್ಕ ತೆವಳುತ್ತಾ ಇಳಿಯಬೇಕಾಯಿತು, ನನ್ನ ಅಂಗಿ ಹರಿಯಿತು ಮತ್ತು ಇದರಿಂದ ಅಮ್ಮ ನನ್ನ ಮೇಲೆ ಸಿಟ್ಟು ಮಾಡಿಕೊಂಡಳು.
ಇದೆಲ್ಲಾ ನಿನ್ನದೇ ತಪ್ಪು.
ನಾನು

##
ಹೆಲೋ,

ಅವರಿಗೆ ಏನು ತಿಳಿಯಬೇಕೋ ಅದರ ಬಗ್ಗೆ ನಿನಗೇ ಕೇಳುವಂತೆ ನಾನು ಹೇಳುತ್ತಲೇ ಇರುತ್ತೇನೆ. ನನಗೆ ಕೇಳುವುದರಲ್ಲಿ ಅರ್ಥವೇನು? ’ಅದು’ ನಿನ್ನ ಬಳಿ ಏಕಿದೆ, ಹೇಗೆ ಕೆಲಸ ಮಾಡುತ್ತದೆಂದು ನನಗೆ ಹೇಗೆ ಗೊತ್ತು?

ನಿಜ ಹೇಳಬೇಕೆಂದರೆ, ನನಗೂ ಇದರ ಬಗ್ಗೆ ಕುತೂಹಲವೇ, ಬೇರೆಯವರು ಕೇಳುತ್ತಿರುವ ಪ್ರಶ್ನೆಗಳು ನನ್ನಲ್ಲೂ ಇವೆ. ಹೌದು, ನೀನು ಮೊದಲನೆಯ ದಿನ ಶಾಲೆಗೆ ಬಂದಾಗಲೇ ನಾನು ಅದನ್ನು ಗಮನಿಸಿದೆ. ನೀನು ಎಲ್ಲ ಕೆಲಸಗಳನ್ನು ಒಂದೇ ಕೈನಲ್ಲಿ ಮಾಡುವುದನ್ನು, ನಿನ್ನ ಎಡಕೈ ಸ್ವಲ್ಪವೂಅಲ್ಲಾಡದಿರುವುದನ್ನು ನೋಡಿದೆ. ಮೊದಲಿಗೆ ಏನು ತೊಂದರೆಯೆಂದು ನನಗೆ ತಿಳಿದಿರಲಿಲ್ಲ. ನಂತರ ಹತ್ತಿರ ಬಂದು ನೋಡಿದಾಗ ಏನೋ ಸರಿ ಇಲ್ಲವೆಂದು ಅನಿಸಿತು.  

ಅದು ವಿಚಿತ್ರವಾಗಿ, ಪ್ಲಾಸ್ಟಿಕ್ ಹೊದಿಸಿದಂತೆ ಕಾಣುತ್ತಿತ್ತು. ಆಮೇಲೆ ಅದು ಬೊಂಬೆಯ ಕೈ ಅನಿಸಿತು. ಅದು ಏನೆಂದು ಅರ್ಥವಾಗಲು ಸ್ವಲ್ಪ ಸಮಯ ಬೇಕಾಯಿತು.  

ಜೊತೆಗೆ, ಊಟದ ಸಮಯದಲ್ಲಿ ಏನಾಯಿತೆಂದು ನೋಡಿದೆ.

ಮತ್ತೆ ಸಿಗುವ

ನಾನು.

##
ಹೆಲೋ,

ದಿಲ್ಲಿಯಲ್ಲಿ ತಂತ್ರಜ್ಞಾನ ಓದುತ್ತಿರುವ ನನ್ನ  ಅಕ್ಕನಜೊತೆಗೆ ಇಂದು ಫೋನ್ ನಲ್ಲಿ ಮಾತಾಡಿದೆ. “ನನ್ನ ತರಗತಿಯಲ್ಲಿ ಒಬ್ಬ ಹುಡುಗಿಗೆ ನಕಲಿ ಕೈ ಇದೆ”, ಎಂದು ಹೇಳಿದೆ, ಅವಳು ಅದನ್ನು “ಕೃತಕ ಅಥವ ಪ್ರಾಸ್ಥೆಟಿಕ್ ಹಸ್ತ” ಎಂದು ಕರೆಯಬೇಕು ಎಂದಳು.

ನಾನೊಂದು ಸಲಹೆ ನೀಡುವೆ ,ಕೇಳು. ನೀನು ಹೊಸ ಹುಡುಗಿಯೇನೋ ಆಗಿರಬಹುದು, ಆದರೆ ಎಲ್ಲರು ನಿನ್ನನ್ನು ದುರುಗುಟ್ಟಿ ನೋಡುವುದನ್ನು, ನಿನ್ನ ಬಗ್ಗೆ ಮಾತಾಡುವುದನ್ನು ನಿಲ್ಲಿಸಬೇಕೆಂದರೆ, ನೀನು ಯಾವಾಗಲೂ ಮೂಲೆಯಲ್ಲಿ ನಿಲ್ಲುವುದನ್ನು ಬಿಡಬೇಕು.  ನಮ್ಮೊಡನೆ ನೀನು ಏಕೆ ಆಡಬಾರದು? ನಮ್ಮೊಡನೆ ಬಂದು ಜೋಕಾಲಿ ಆಡು.

ಎಲ್ಲರೂ ಜೋಕಾಲಿಯನ್ನು ಇಷ್ಟಪಡುತ್ತಾರೆ. ಈಗಾಗಲೆ ನೀನು ಬಂದು ಎರೆಡು ವಾರ ಆಗಿದೆ,

ನೀನಾಗಿ ಒಬ್ಬಳೇ ಬರುವುದನ್ನು ಕಲಿತುಕೊ, ನಾನು ಶಾಶ್ವತವಾಗಿ ನಿನ್ನ ಮಾರ್ಗದರ್ಶಿಯಾಗಿರಲು ಸಾಧ್ಯವಿಲ್ಲ. ಕೆಲವೊಮ್ಮ ನಿನಗೆ ಏನು ಹೇಳುವುದೆಂದು ನನಗೆ ತಿಳಿಯದು.
ನಾನು.

##
ಮತ್ತೆ ಹಾಯ್,

ಅಂದಿನ ಊಟದ ಸಮಯದ ಘಟನೆಯ ನಂತರ, ನಿನ್ನನ್ನು ಗಮನಿಸುತ್ತಿದ್ದೆ ನನಗೂ ಇದರ ಬಗ್ಗೆ ಅದೇನೋ ಕುತೂಹಲ. ಒಂದೇ ಕೈ ಇರುವುದು ವಿಚಿತ್ರವಲ್ಲವೆ? ಬರೀ ನಿನ್ನ ಹಸ್ತವೋ ಅಥವಾ ಪೂರ್ತಿ ಕೈ ನಕಲಿಯೋ...ಅಲ್ಲ... ಕೃತಕವೋ?

ಇವತ್ತು, ಸುಮಿ, ಗೌರವ್ ಮತ್ತು ನಾನು ಶಾಲೆಗೆ ಒಟ್ಟಿಗೆ ಬಂದೆವು. ಅವರು ’ಒಂದು-ಕೈ-ಸವಾಲು’ ಎಂಬ ಆಟ ಆಡುತ್ತಿದ್ದರು. ಒಂದೇ ಕೈ ನಲ್ಲಿ ಎಲ್ಲ ಕೆಲಸಗಳನ್ನು ಮಾಡಬೇಕೆಂದು ನಿಯಮ.  ಅಂದರೆ, ಚೀಲದಲ್ಲಿ ಪುಸ್ತಕಗಳಿಡುವುದು, ಅಥವಾ ಅಂಗಿಯ ಗುಂಡಿ ಹಾಕುವುದು, ಹೀಗೆ.

##
ಸುಮಿಗೆ ಬೂಟಿನ ದಾರ ಕಟ್ಟಲು ಆಗಲೇ ಇಲ್ಲ, ಜೊತೆಗೆ ಅದರ ಬಗ್ಗೆ ಮರೆತು ಹೋಗಿ ಎಡವಿ ಬಿದ್ದಳು. ಅವಳ ಗಲ್ಲದ ಮೇಲೆ ಗಾಯ ಕೂಡ ಆಯಿತು.  ಮೇಷ್ಟರು ಅದನ್ನ ನೋಡಿದರು,

ಗಾಯಕ್ಕೆ ಮುಲಾಮನ್ನು ಹಚ್ಚುತ್ತಾ ಸುಮಿಯ ನಿರ್ಲಕ್ಷ್ಯಕ್ಕೆ ಬೈದರು. “ ನಿನ್ನ ಬೂಟುದಾರ ಬಿಚ್ಚಿಕೊಂಡು ಬೆಟ್ಟಗುಡ್ಡಗಳಲ್ಲಿ ಓಡಾಡಬಾರದು, ಮನೆಗೆ ಹೋಗುವಾಗ ಬಿದ್ದು -ಗಿದ್ದರೆ ಏನಾದೀತು?”

ದೊಡ್ಡವರೆಲ್ಲ ಹೆಚ್ಚು ಚಿಂತಿಸುತ್ತಾರೆಂದು ನನಗನಿಸುತ್ತೆ. 

ಇಂತಿ ನಿಜವಾಗಿಯೂ

ನಾನು.

##
ಹಾಯ್,

ನಿನಗೆ ಕಾಕತಾಳೀಯ ಎಂದರೆ ಏನು ಗೊತ್ತೆ? ಅಂದರೆ,  ನಾವು ಯಾವುದೋ ವಿಷಯದ ಬಗ್ಗೆ ಮಾತನಾಡಿ, ಕೆಲ ಸಮಯದ ನಂತರ ಅದೇ ಸಂಭವಿಸಿದಾಗ ಅದು, ಕಾಕತಾಳೀಯ. 

ನನ್ನ ಹಿಂದಿನ ಪತ್ರದಲ್ಲಿ ಸುಮಿಯ ಬೂಟಿನದಾರದ ಬಗ್ಗೆ ಹೇಳಿದ್ದೆನಲ್ಲವೇ, ಮತ್ತೆ, ಇಂದು ನೀನು ಬೂಟುದಾರವನ್ನು ಕಟ್ಟುವುದನ್ನು ಕಂಡೆ. 

ಆಹಾ!! ಎಂತಹ ಅದ್ಭುತ ಸೊಗಸಾಗಿತ್ತು. ನನಗನಿಸುತ್ತೆ, ನಾನು ಎರಡೂ ಕೈಗಳಲ್ಲಿ ಕಟ್ಟುವುದಕ್ಕಿಂತ ಬೇಗನೆ ಕಟ್ಟುತ್ತೀಯ. ನೀನು ನನ್ನ ಗೆಳತಿಯಾಗಿದ್ದರೆ ನಿನ್ನ ಜೊತೆ ಬೂಟುದಾರ ಕಟ್ಟುವ ಪಂದ್ಯವಾಡುತ್ತಿದ್ದೆ. ಅಥವ, ಒಂದು ಕೈನಲ್ಲಿ ಕಟ್ಟುವುದನ್ನು ಕಲಿಸಲು ಕೇಳುತ್ತಿದ್ದೆ.
ಮನೆಯಲ್ಲಿ ಒಂದೇ ಕೈನಲ್ಲಿ ಬೂಟುದಾರ ಕಟ್ಟಲು ಪ್ರಯತ್ನಿಸಿದ್ದನ್ನು ನಾನು ಒಪ್ಪಿಕೊಳ್ಳುತ್ತೇನೆ. ಅದು ಅಸಾಧ್ಯವೆನಿಸಿತು. ನೀನು ಹೇಗೆ ಮಾಡುತ್ತೀಯ? ಬಹುಶ: ನಾಳೆ ನಿನ್ನನ್ನೇ ಕೇಳುತ್ತೇನೆ.

ಇಂತಿ ಕುತೂಹಲದಿಂದ

ನಾನು

##
ಹಾಯ್,
ನೀನು ಹೇಳಿದ ನಂತರ ಬಹಳ ಕೆಲಸಗಳನ್ನು ಒಂದೇ ಕೈನಲ್ಲಿ ಮಾಡಲು ಪ್ರಯತ್ನಿಸಿದೆ, ಆದರೆ ಅದು ತುಂಬ ಕಷ್ಟ ! ಇನ್ನು ಈ ಕೆಲಸಗಳನೆಲ್ಲ ನೀನು ಹೇಗೆ ಮಾಡುತ್ತೀಯ ಎಂದು ನನಗೆ
ಈಗಲೂ ಅರ್ಥವಾಗಿಲ್ಲ, ಸ್ನಾನ ಮಾಡುವುದು, ಬಟ್ಟೆ ಹಾಕಿಕೊಳ್ಳುವುದು, ಶಾಲಚೀಲದಲ್ಲಿ ಪುಸ್ತಕಗಳನ್ನು ಜೋಡಿಸುವುದು. ಆ ದಿನದ ಊಟದ ಸಮಯದ ನಂತರ, ನೀನು ಕೆಲವು ಕೆಲಸಗಳನ್ನು ಬೇರೆ ರೀತಿ ಮಾಡಬೇಕು ಎಂದು ಅರಿವಾಯಿತು, ಆದರೆ ಬೇರೆಲ್ಲವನ್ನೂ ನೀನು ನಮ್ಮಂತೆಯೇ ಮಾಡುತ್ತೀಯೆ.
ಕೇಳು... ನಾನು ಈ ಮುಂದೆ ನಮ್ಮ ಜೊತೆ ಆಟವಾಡುವುದರ ಬಗ್ಗೆ ಹೇಳಿದ್ದನ್ನು ಕ್ಷಮಿಸು.
ನಿನಗೆ ಹೊಸ ವಾತಾವರಣದಲ್ಲಿ ಸ್ವಲ್ಪ ನಾಚಿಕೆಯಾಗುತ್ತಿತ್ತಲ್ಲವೇ.  ಮತ್ತೆ ಜೋಕಾಲಿ ಆಡುವ
ಬಗ್ಗೆಯೂ ಕೂಡ. ನಾನೂ ಪ್ರಯತ್ನಿಸಿದೆ ಆದರೆ ಜೋಕಾಲಿ ಆಡುವಾಗ ಎರಡೂ ಕೈಗಳಲ್ಲಿ
ಹಿಡಿಯದಿದ್ದರೆ ಜೋಕಾಲಿ ಆಡುವಾಗ ಸಮತೋಲನ ಕಾಪಾಡುವುದು ಕಷ್ಟವಲ್ಲವೇ? ಆದರೆ ನೀನು ಜಂಗಲ್ ಜಿಮ್ ನಲ್ಲಿ ಚೆನ್ನಾಗಿ ಆಡುತ್ತೀಯ, ಕಂಬಿ ಹಿಡಿದು ನೇತಾಡಲು ಆಗದಿದ್ದರೂ, ಬಲು ವೇಗವಾಗಿ ಓಡುತ್ತೀಯ, ಓಟದ ಸ್ಪರ್ಧೆಯಲ್ಲಿ ಮೊದಲನೆಯ ಬಹುಮಾನ ಗೆದ್ದಿದ್ದ ಅಲಿಗಿಂತಲೂ ಜೋರಾಗಿ ಓಡುತ್ತೀಯ.
ಬಾಯ್,
ನಾನು.

##
ಹೆಲೋ,

ಆ ಚಲನಚಿತ್ರ ಬಹಳ ಮಜವಾಗಿತ್ತಲ್ಲವೇ? ನಾನು ಎಷ್ಟು ನಕ್ಕೆನೆಂದರೆ ಹೊಟ್ಟೆನೋವು ಶುರುವಾಯಿತು, ಮತ್ತು ಕಣ್ಣುಗಳಲ್ಲಿ ನೀರು ಸುರಿದವು. ನನಗೆ ಶಾಲೆಯಲ್ಲಿ ಚಲನಚಿತ್ರ ತೋರಿಸುತ್ತಾರೆಂದರೆ ಬಹಳ ಇಷ್ಟ. ಅಂದರೆ ಪಾಠಕ್ಕೆ ರಜಾ.

ಹಿಂದಿನ ಸಾರಿ ನೀನು ಬರುವುದಕ್ಕೆ ಮುಂಚೆ, ಕಾಡಿನಲ್ಲಿ ಕಳೆದು ಹೋಗಿದ್ದ

ಹುಲಿ ಮರಿಯ ಚಲನಚಿತ್ರ ತೋರಿಸಿದ್ದರು, ಅದು ಕಾಡಿನಲ್ಲಿ ಕಳೆದು ಹೋಗಿತ್ತು.  ಅದು ನಿಜವಾದ ಕಥೆಯಂತೆ, ನನಗೆ ತುಂಬ ಭಯವಾಗಿತ್ತು. ಯಾರೋ ಅ ಮರಿಯನ್ನು ಹುಡುಕಿ ಅದರ ಕುಟುಂಬಕ್ಕೆ ಮತ್ತೆ ಸೇರಿಸಿದರಂತೆ. 

ನಿನಗೆ ಗೊತ್ತೆ, ಈ ರೀತಿಯ ನಿಜ ಕಥೆಗಳಿಗೆ ಸಾಕ್ಶ್ಯಚಿತ್ರ ಎಂದು ಕರೆಯುತ್ತಾರೆ.  ಹುಲಿ ಮರಿಗಳು ಎಷ್ಟು ಮದ್ದಾಗಿರುತ್ತವಲ್ಲವೆ. ಕಳೆದ ವರ್ಷ ನನ್ನ ಮನೆಯ ಬಳಿ ಒಂದು ಮುದ್ದಾದ ನಾಯಿ ಮರಿ ಇತ್ತು, ಆದರೆ ಅದು ದೊಡ್ಡದಾಗಿ ಬೆಳೆದ ಮೇಲೆ ನೋಡಲು ಸ್ವಲ್ಪವೂ ಚೆನ್ನಾಗಿಲ್ಲ.

ಈಗ ಹೊರಡಬೇಕು...

ನಾನು

##
ಹೆಲೋ, ಹೆಲೋ!

ನಿನಗೆ ಗೊತ್ತಾ?  ನಿನ್ನನ್ನು ಬಸ್ ನಲ್ಲಿ ನೋಡಿದಾಗ ನನಗೆ ಎಷ್ಟು ಆಶ್ಚರ್ಯವಾಯಿತೆಂದು. ನನ್ನ ಮತ್ತು ನಿನ್ನ ತಂದೆ ಒಂದೇ ಕಡೆ ಕೆಲಸ ಮಾಡುತ್ತಾರೆಂಬ ಕಲ್ಪನೆಯೇ ನನಗಿರಲಿಲ್ಲ. ಆದರೆ ನೀನು ಪಿಕ್ನಿಕ್ ಗೆ ಬಂದಿದ್ದು ನನಗೆ ತುಂಬ ಸಂತೋಷವಾಯಿತು. ಏಕೆಂದರೆ ಕಳೆದ ವರ್ಷ ಹೋದಾಗ ನನ್ನ ವಯಸ್ಸಿನ ಮಕ್ಕಳಿಲ್ಲದೆ ನನಗೆ ಬಹಳ ಬೇಸರವಾಯಿತು.

ಸರಿ, ನನಗೆ ತುಂಬ ಸುಸ್ತಾಗಿದೆ. ನಾಳೆ ಶಾಲೆಯಲ್ಲಿ ಸಿಗೋಣ.

ನಾನು.

##
ಹಾಯ್,

ನಿನಗೆ ಈಗಲೇ ಎಚ್ಚರಿಕೆ ನೀಡುತ್ತೇನೆ, ನಮ್ಮ ಶಾಲಾ ವಾರ್ಷಿಕ ಉತ್ಸವದ ಸಮಯದಲ್ಲಿ ಪ್ರಾಂಶುಪಾಲರು ಸ್ವಲ್ಪ ಹುಚ್ಚರಂತೆ ಆಡುತ್ತಾರೆ. ಅವರು ನಿನ್ನ ಮೇಲೆ ಕಿರಚಬಹುದು, ಎಲ್ಲರ ಮೇಲೂ ಕಿರಚುತ್ತಾರೆ, ಬೇಜಾರಾಗಬೇಡ. ವಾರ್ಷಿಕ ಉತ್ಸವದ ಪ್ರದರ್ಶಣ ಅವರ ಮೆಲೆ ಪ್ರತಿಬಿಂಬಿಸುತ್ತೆ, ಅದಕ್ಕೆ ತುಂಬ ಮಾನಸಿಕ ಒತ್ತಡದಲ್ಲಿರುತ್ತಾರೆ ಅಂತ ಅಮ್ಮ ಹೇಳುತ್ತಾಳೆ.

ಅದೇನು ಅಂತ ನನಗಂತೂ ಅರ್ಥವಾಗಿಲ್ಲ, ಆದರೂ ಅವರಂತೂ ತುಂಬಾ ಸುಸ್ತಾದಂತೆ ಕಾಣುತ್ತಾರೆ. ಅವರ ಕೂದಲನ್ನು ನೋಡಿದೆಯಾ? ಕರೆಂಟು ಹೊಡೆದಹಾಗೆ ನಿಗರಿ ನಿಂತಿದೆ. ಆದರೂ, ಅವರ ಕುರ್ಚಿ ಮೇಲೆ ಕಪ್ಪೆ ಇಡುವಂತಹ ನೀಚ ಕೆಲಸ ರಾಣಿ ಮಾಡಬಾರದಿತ್ತು.

ಸರಿ, ಅವರು ನಾನು ಪತ್ರ ಬರೆಯುತ್ತಿರುವುದನ್ನು ನೋಡುವ ಮುಂಚೆ ನಾನು ಹೋರಡುವೆ!.

ನಾನು.

##
ಹೇ,

ನಿನ್ನ ಹೊಸ ಕೈ ಎಷ್ಟು ಚೆಂದಾಗಿದೆ! ಬೇಜಾರು ಮಾಡಿಕೊಳ್ಳಬೇಡ, ಆದರೆ ನಿನ್ನ ಹಳೆಯ ಕೈ ಬಲು ಬೋರಾಗಿತ್ತು. ಅದು... ಸುಮ್ಮನೆ ಹಾಗೇ ಬಿದ್ದಿರುತ್ತಿತ್ತು. ನಿನ್ನ ಹೊಸ ಕೈ ಜಾದೂ ತರಹ, ನೀನು ಬೆರೆಳುಗಳನ್ನ ಅಲ್ಲಾಡಿಸಬಹುದು, ಕೈನಲ್ಲಿ ವಸ್ತುಗಳನ್ನು ಹಿಡಿಯಬಹುದು. ನಾನು ಕೈ ಕುಲುಕಲು ಕೇಳಿದ್ದು ನಿನಗೆ ಬೇಸರವಾಗಲಿಲ್ಲ ಎಂದುಕೊಳ್ಳುತ್ತೇನೆ. ಯೋಚಿಸುವ ಮುನ್ನವೇ ಅದನ್ನು ಹೇಳಿಬಿಟ್ಟೆ. ನಾಳೆ ಬಹುಶಃ ನಿನ್ನ ಕೈನಿಂದ ಏನೇನು ಎತ್ತಬಹುದೆಂದು ಪ್ರಯೋಗ ಮಾಡೋಣ.

ಓ! ಈಗ ಅರಿವಾಯಿತು, ಕಡೆಯ ಕೆಲವು ಪತ್ರಗಳಲ್ಲಿ ನಿನ್ನ ಕೃತಕ ಕೈ ಬಗ್ಗೆ ಏನೂ ಬರೆದೇ ಇಲ್ಲ.

ನಿನಗೆ ಎಷ್ಟೊಂದು ವಿಷಯ ಹೇಳಬೇಕಿತ್ತೆಂದರೆ ಇದರ ಬಗ್ಗೆ ಮರೆತೇ ಬಿಟ್ಟೆ. ಹಾಸ್ಯದ ಸಂಗತಿ ಏನೆಂದರೆ ಅದರ ಬಗ್ಗೆ ನನಗೀಗ ಕುತೂಹಲ ಇಲ್ಲ. ಏಕೋ ಗೊತ್ತಿಲ್ಲ.

ನಿನ್ನ ಗೆಳತಿ,

ನಾನು.

##
ಗೆಳೆತನ-ಅಳಿ-ಪ್ರಸ್ನಾವಳಿ

ಜನರನ್ನು ಗುಂಪಿನಲ್ಲಿ ಒಂದುಗೂಡಿಸಲು ನೀವೆಷ್ಟು ಸಹಾಯ ಮಾಡುತ್ತೀರ? ತಿಳಿಯಲು ಗೆಳೆತನ-ಅಳಿ-ಪ್ರಸ್ನಾವಳಿ ಉತ್ತರಿಸಿ!

1. ನಿಮ್ಮ ಗುರುಗಳು ಹೊಸ ವಿದ್ಯಾರ್ಥಿಗೆ ಶಾಲೆಯನ್ನು ತೋರಿಸಲು ಕೇಳಿದರೆ, ನಿಮಗೇನನ್ನಿಸುತ್ತದೆ?

a. ಅದ್ಭುತ!! ಹೊಸ ಗೆಳೆಯ/ಗೆಳತಿ

b. ಅವರು ತಾವೇ ಯಾಕೆ ಹುಡುಕಿಕೊಳ್ಳಬಾರದು?

c. ಅಯ್ಯೋ...

2. ನಿಮ್ಮ ಶಾಲೆಯಲ್ಲಿನ ಹುಡುಗಿ ಕುಂಟುತ್ತಳೆ, ಬೇರೆಯವರೆಲ್ಲಾ ಅವಳನ್ನು ನೋಡಿನಗುತ್ತರೆ. ನೀವೇನು ಮಾಡುತ್ತೀರ?

a. ಏನಿಲ್ಲ – ಅದು ನನ್ನ ಕೆಲಸವಲ್ಲ.

b. ಅವಳಿಗೆ ಅವರ ಮೇಲೆ ಗಮನ ಹರಿಸದಂತೆ ಹೇಳುತ್ತೇನೆ – ಅವರದು ಕೆಟ್ಟಬುದ್ಧಿ 

c. ಬೇರೆಯ ಎದ್ಯಾರ್ಥಿಗಳಿಗೆ ಅವರಲ್ಲೂ ಆ ತೂಂದರೆ ಇದ್ದಂತೆ ಕಲ್ಪಿಸಿಕೊಳ್ಳಲು ಹೇಳುತ್ತೇನೆ.

##
3. ನಿಮ್ಮ ಹೊಸ ಸಹಪಾಠಿಗೆ ಪಾಠ ಅರ್ಥ ಆಗುತ್ತಿಲ್ಲ. ನೀವೇನು ಮಾಡಬಹುದು?

a. ನಿಮ್ಮ ಕಕ್ಷೆಯ ಅತಿ ಚೂಟಿಯ ವಿದ್ಯಾರ್ಥಿಗೆ ಅವರ ಪಠ್ಯಪುಸ್ತಕವನ್ನು ಹೊಸ ಹುಡುಗನಿಗೆ ಕೊಡಲು ಕೋರುತ್ತೇನೆ.

b. ಗುರುಗಳಿಗೆ ತಿಳಿಸುತ್ತೇನೆ – ಅವನಿಗೆ ಸಹಾಯ ಮಾಡುವುದು ಅವರ ಕೆಲಸ.

c. ಓದಿನಲ್ಲಿ ನನ್ನಿಂದೇನಾದರು ಸಹಾಯ ಆಗಬಹುದೇ ಎಂದು ಅವನನ್ನು ಕೇಳುತ್ತೇನೆ.

4. ನಿಮ್ಮ ಕಕ್ಷೆಯ ಹೊಸ ಹುಡುಗಿಗೆ ನಾಚಿಕೆ. ಅವಳು ಯಾರೊಡನೆಯೂ ಆಟವಾಡುವುದಿಲ್ಲ. ನೀವೇನು ಮಾಡಬಹುದು?

a. ಅವಳನ್ನು ಹಾಗೆಯೇ ಬಿಡುತ್ತೇನೆ – ಸಿದ್ಧಳಾದಾಗ ಅವಳೇ ಬರುತ್ತಾಳೆ.

b. ಅವಳನ್ನು ಕರೆದು ಆಟಗಳಿಗೆ ಸೇರಿಸಿಕೊಳ್ಳುತ್ತೇನೆ.

c. ಹೋಗಿ ಅವಳ ಬಳಿ ಕುಳಿತುಕೊಳ್ಳುತ್ತೇನೆ – ಅವಳೇ ಏನಾದರೂ ಮಾತನಾಡಬಹುದು.

##
ನಿಮ್ಮ ಅಂಕಿಗಳು:

a        b        c 

Q1. 1೧      2೨      3೩
Q2. 2೨      1೧      3೩
Q3. 3೩       2೨     1೧
Q4. 2೨       1೧     3೩

ನಿಮ್ಮ ಒಟ್ಟು ಅಂಕಗಳೆಷ್ಟು? ನಿಮ್ಮ ಅಂಕ ಇಷ್ಟಾಗಿದ್ದಲ್ಲಿ... 

##
೪-೬ ಅಂಕಗಳು : 

ನೀವು ಹುಟ್ಟುಸ್ನೇಹಿತ, ಯಾವಾಗಲೂ ಸಹಾಯ ಹಸ್ತ ನೀಡಲು ಸೈ.

ನೀವು ಜನ ಸಹಾಯ ಕೇಳುವುದಕ್ಕೆ ಮುನ್ನವೇ ಬಂದು, ಸಹಾಯಕ್ಕೆ ಸಿದ್ಧರಿರುತ್ತೀರ.

೭-೯ ಅಂಕಗಳು : 

ನೀವು ಸ್ವಾವಲಂಬಿತ ವ್ಯಕ್ತಿ, ಬೇರೆಯವರೂ ಹಾಗೇ ಇರಬೇಕೆಂದು ಆಶಿಸುತ್ತೀರ. ನೀವು ಬೇರೆಯವರ ಬಗ್ಗೆ ಚಿಂತಿಸಿದರೂ, ಅವರನ್ನು ಬಲವಂತ ಮಾಡುವುದಿಲ್ಲ.

೧೦-೧೨ ಅಂಕಗಳು : 

ನಿಮಗೆ ಸ್ವಲ್ಪ ನಾಚಿಕೆ, ಆದರೂ ಸೌಮ್ಯಮನಸ್ಕರು. ನೀವು ಯಾರಿಗೂ ನೇರವಾಗಿ ಸಹಾಯ ಮಾಡದಿದ್ದರೂ ಅವರು ಆರಾಮವಾಗಿರುವಂತೆ ನೋಡಿಕೊಳ್ಳುತ್ತೀರ.

##
* License: [CC-BY]
* Text: Payal Dhar
* Illustration: Vartika Sharma
* Translation: Vishwas Kashyap
* Language: kn

# ବାପାଙ୍କ ନିଶ

##
ଅନୁକୁ ତା’ ବାପା କରୁଥିବା ଅନେକ କାମ ଭଲ ଲାଗେ । ତା’ ବାପା ତିଆରି କରୁଥିବା ଚିକ୍ ମିକ୍ କାଗଜ ର ଲଣ୍ଠନ, ସେ ଛାଣୁଥିବା କୁଡ଼ୁମୁଡ଼ି ପିଆଜି, ଆଉ ତାଙ୍କ କାଗଜ ତିଆରି କୁନି କଇଁଚ ସବୁ ଅନୁକୁ ବହୁତ ଭଲ ଲାଗେ । ବାପା ଡେଉଁ ଡେଉଁ ସିଡ଼ି ଚଢନ୍ତି ଓ ଦାଦାଙ୍କ ସାଥୀରେ କୁସ୍ତି କରନ୍ତି । ଘରକୁ କୁଣିଆଁ ଆସିଲେ, ସେ ସମସ୍ତଙ୍କୁ ମଜା କଥା କହି ହସାନ୍ତି । 

ଅନୁକୁ ଏସବୁ ଖୁବ୍ ଭଲ ଲାଗେ । କିନ୍ତୁ, ତୁମେ ଜାଣକି ଅନୁକୁ ସୁବୁଠୁ ବେଶୀ କ’ଣ ଭଲ ଲାଗେ? 

ତାହା ହେଉଛି ବାପାଙ୍କ ନିଶ । 

##
ସକାଳେ ଯେତେବେଳେ ତା’ ବାପା ଖିଅର ହୁଅନ୍ତି, ଅନୁ ତାଙ୍କ ପାଖରେ ବସି ମନ ଦେଇ ଦେଖୁଥାଏ । ବାପା ଛୋଟିଆ କଇଁଚିଟିରେ କଚ୍ କଚ୍ କରି ନିଶକୁ କାଟି ବାଗେଇ ଦିଅନ୍ତି । 

ଅନୁ କହେ, “ହେଇ ବାଁ ପଟେ ଟିକେ ରହିଗଲା, ଏବେ ଟିକେ ଡାହାଣକୁ । ନାଇଁ, ନାଇଁ ନିଶକୁ ଏତେ ଛୋଟ କରନି । ଏତେ ଛୋଟ କଲେ ମୁଁ ତୁମ ସାଥୀରେ କଟି କରିଦେବି ।” 

##
ବାପା ଗାଧୋଇ ଆସିଲା ପରେ ଅନୁ ଛୋଟ ପାନିଆଟିଏ ଧରି ତାଙ୍କ ନିଶକୁ କୁଣ୍ଡାଇ ଦିଏ ଓ ଦୁଇପଟୁ ଧରି ମୋଡ଼ି ଦିଏ । 

ଏବେ ବାପାଙ୍କ ନିଶ ସିଧା ଓ ଦମଦାର୍ ଦିଶେ । 

“ବାପା, ଏଥର ହେଇଗଲା । ଏଥିର ଆଉ ଖରାପ କରିବ ନାହିଁ ଠିକ ଅଛି?” ଅନୁ ବାପାଙ୍କୁ ଆଦେଶ ଦେଲା ଭଳି କହେ । 

##
ଅନୁ ଭାବେ, ତା’ ବାପା ଯଦି ଗୋଟିଏ ସୁନ୍ଦର, ଲମ୍ବା ପୋଷାକ ପିନ୍ଧି, ମୁଣ୍ଡରେ ପଗଡ଼ି ବାନ୍ଧି, ଆଣ୍ଟାରେ ଖଣ୍ଡା ଖୋସି, ଘୋଡ଼ା ଚଢ଼ି ବାହାରନ୍ତେ, ସେ ଗୋଟିଏ ଚଷମା ପିନ୍ଧା ସୈନିକ ପରି ଦିଶନ୍ତେ । 

##
ଅନୁକୁ ନିଶ ରଖିଥିବା ସବୁ ଲୋକ ଭଲ ଲାଗନ୍ତି । 

ଯେମିତି ସେ ତା’ ସାଙ୍ଗ ତୁତିର ବାପାଙ୍କୁ ଦେଖି ଖୁସି ହୁଏ । ତୁତିର ପ୍ରକୃତ ନାଁ ସ୍ମୃତି । ସ୍ମୃତିର ବାପାଙ୍କ ନିଶ ଖୁବ୍ ମୋଟା । ତାଙ୍କ ନିଶକୁ କୁଣ୍ଡାଇବା ପାଇଁ ବଡ଼ ପାନିଆଟିଏ ଦରକାର ପଡ଼ୁଥିବ । ସେ ଜଣେ ଭଲ ଟେନିସ ଖେଳାଳୀ । କିନ୍ତୁ ସେ ଜଣେ ପହେଲମାନ ହୋଇଥିଲେ ଭଲ ହୋଇଥାନ୍ତା । ସେ ଯଦି ତାଙ୍କର ପଗଡ଼ି ପିନ୍ଧି, କାନ୍ଧରେ ଠେଙ୍ଗା ରଖି ବାହାରନ୍ତେ, ସେ ବି ବହୁତ ଭଲ ଦିଶନ୍ତେ । 

##
ସାହିଲ୍ ବାପାଙ୍କ ନିଶ ପେନ୍ସିଲ୍ ପରି ସରୁ । ଅନୁ ଆଶ୍ଚର୍ଯ୍ୟ ହୋଇ ଭାବେ ଯେ ସେ ତାଙ୍କ ନିଶକୁ କାଟି ଏତେ ସରୁ କେମିତି କରନ୍ତି? ସେ ଯଦି ଗୋଟିଏ ଲମ୍ବା କଳା ଟୋପି, କଳା ଓଭର କୋଟ୍ ଆଉ ଗୋଟିଏ କଳା ଚଷମା ପିନ୍ଧନ୍ତେ ସେ ଟିଭି ରେ ସମସ୍ତ ଚୋରଙ୍କୁ ଧରୁଥିବା ଜଣେ ଗୋଇନ୍ଦା ପରି ଦିଶନ୍ତେ । 

##
କିନ୍ତୁ ପଡ଼ିଶାଘର ଜେଜେଙ୍କର ନିଶ ଥିଲା ସବୁଠୁ ବଢ଼ିଆ । ତାଙ୍କ ନିଶକୁ ଦେଖିଲେ ଲାଗୁଥିଲା ଯେପରି ଆକାଶରୁ ଖଣ୍ଡେ ଧଳାମେଘ ଖସି ଆସିଛି ତାଙ୍କ ନାକ ତଳେ ରହିବାକୁ! ତାଙ୍କ ପାଟି ସେ ମେଘ ତଳେ ଘୋଡ଼ାଇ ହୋଇଯାଉଥିଲା । 

ଅନୁ ଆଶ୍ଚର୍ଯ୍ୟ ହୋଇ ଭାବେ ଯେ ଜେଜେ ଏପରି ଏକ ଧଳା ମେଘ ପରି ନିଶ ରଖି କେମିତି ଖାଆନ୍ତି। 

##
ଅନୁ ଭାବେ, ତା’ ନାକ ତଳେ ନିଶ କାହିଁକି ଉଠୁ ନାହିଁ? 

ସବୁଦିନ ସକାଳେ ସେ ସାବୁନ ଫେଣରେ ନିଜ ମୁହଁରେ ବିଭିନ୍ନ ପ୍ରକାରର ନିଶ ତିଆରି କରେ ଓ “ମୋ ନିଶ ସବୁଠୁ ବଢ଼ିଆ” କହେ। 

“ଏହା ପୁରା ଧଳା ଓ କଅଁଳ! ଏ ନିଶ ବଢ଼ିଆ ନୁହେଁ କି?” ସେ ଖୁସି ହୋଇ ପଚାରେ । 

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Anuja Khatua
* Language: or

# కనిపించకుండా పోయిన బ్యాట్

##
భారత దేశంలోని జమ్మూ, కాశ్మీరు రాష్ట్రం క్రికెట్ బ్యాట్ల తయారీకి ప్రసిద్ధి. రాష్ట్ర రాజధాని శ్రీనగర్‌కి 35 కిలోమీటర్ల దూరంలో ఉన్న ఊరు సంగం.

ఈ ప్రాంతంలో కొండ గన్నేరు (విల్లో) చెట్లు సమృద్ధిగా ఉన్నాయి. అందుకే ఇక్కడ క్రికెట్ బ్యాట్లు తయారు చేసే వర్క్‌షాప్స్ రెండు వందల దాకా ఉన్నాయి. 

##
రెహ్మాన్ దాదాకి సంగంలో క్రికెట్ బ్యాట్ల ఫ్యాక్టరీ ఉంది. అతని ఫ్యాక్టరీ చుట్టూ చక్కగా పేర్చిన వరుసలలో క్రికెట్ బ్యాట్లు ఉంటాయి. అతని వర్క్‌షాప్ కన్నా ఆ క్రికెట్ బ్యాట్ల గుట్టలే ఎత్తుగా ఉంటాయి. 

ప్రపంచంలోకెల్లా నాణ్యమైన బ్యాట్లను కొండ గన్నేరు చెట్లతోనే తయారు చేస్తారు. సంగంలోని రోడ్లకి ఇరువైపులా ఈ చెట్లు బారులు తీరి ఉంటాయి. నిజానికి ఈ చెట్లు మనకి కాశ్మీరు ప్రాంతమంతటా కనిపిస్తాయి. 

##
రెహ్మాన్ దాదా ముసలివాడు. పొట్టిగా, భుజాల దగ్గర వంగి, గూని ఉన్నట్టు ఉంటాడు. పని వాళ్లతో పని చేయించడానికి అతడు రోజంతా నిలబడే ఉంటాడు. ఎప్పుడూ ముఖం చిరాకుగా పెట్టుకుని ఒక చేతి కర్ర పట్టుకుని తిరుగుతూ ఉంటాడు. 

##
రెహ్మాన్ దాదా ఫ్యాక్టరీలో ఆమిర్ పని చేస్తాడు. అతని కొడుకు అహ్మద్. ప్రతి రోజూ స్కూల్ అయిపోయిన తర్వాత ఫ్యాక్టరీలో తన తండ్రితోపాటే ఉండేవాడు. అతను ఎత్తుగా, గుట్టలుగా పేర్చి ఉన్న క్రికెట్ బ్యాట్లను ఆరాధనగా చూసేవాడు. 

సూర్యాస్తమయం తర్వాత అనేకసార్లు, ఆ బ్యాట్ల గుట్టల మాటున తొంగి చూసే చంద్రుడిని చూసేవాడు. ఆ గుట్టపైకి ఎక్కితే చంద్రుడిని తాకగలనేమో అని అతనికి అనిపిస్తూ ఉండేది. 

##
లేత్ మెషీన్‌తో ఆమిర్ చెక్కిన బ్యాట్‌ను పట్టుకుని అహ్మద్ ఆప్యాయంగా ఆ బ్యాట్‌నంతటినీ తడిమేవాడు. దాని  హ్యాండిల్ పట్టుకుని,

మణికట్టు కదిలికతో బ్యాట్‌ను గాలిలోకి ఊపేవాడు. అతనికి అప్పుడు ఏడేళ్లే - కానీ, ఒకనాటికి సచిన్ టెండూల్కర్ అంతటివాడు కావాలని కలలు కనేవాడు. 

##
ప్రతి సాయంత్రం పనివాళ్లు ఇంటికి  

వెళ్లేముందు రెహ్మాన్ దాదా గోదాములోని బ్యాట్లన్నింటినీ లెక్కపెట్టేవాడు. అతను తన గోదాములోని సరుకు గురించి ఎంతో జాగ్రత్త తీసుకునేవాడు - ఒక్క బ్యాట్ తక్కువైనా గూఢచారి పని మెుదలు పెట్టేవాడు. 

ఇంతలో అది జరగనే జరిగింది! ఒక రోజు ఉదయుం రెహ్మాన్ దాదా తన గోదాములోని సరుకును లారీలోకి ఎక్కించడానికని గోదాము తలుపులు తెరిచే సరికి ఒక బ్యాట్ తక్కువైనట్లు గుర్తించాడు. అదీ, అన్నిటిలోకీ పెద్దది, చాలా తక్కువ బరువు ఉన్నది. 

##
అతనికి బాగా కోపం వచ్చేసింది. పనివాళ్లను అందరినీ వరసగా నిలబడమని ఆజ్ఞాపించాడు. ‘‘నిన్న సాయంకాలం సరుకులో ఒక బ్యాట్ కనిపించడం లేదు. ఎక్కడికి పోయింది అది?’’ అని పనివాళ్లను నిలదీశాడు. 

అందరూ తలలు దించుకుని తమకు తెలియదన్నట్లు తలలు అడ్డంగా  ఊపారు.దాదా అలా మండిపడుతూ ఉన్నప్పుడు అతడికేసి చూడడానికి వాళ్లకు ధైర్యం సరిపోయేదికాదు. 

“రాత్రికి రాత్రి బ్యాట్ ఎలా మాయమవుతుంది?మీరూ, నేనూ తప్ప  ఈ గోదాములోకి ఎవ్వరూ

అడుగుపెట్టరు,” అని అరిచాడు రెహ్మాన్ దాదా. అందరూ నేలచూపులు చూస్తూ ఉండిపోయారు.

##
సరిగ్గా, అప్పుడే దాదా కళ్లు ఆమిర్ మీద వాలాయి. 

“అహ్హా! అహ్మద్ ఏడి ఆమిర్? వాడు ఈ రోజు కనిపించడం లేదు,” అని అన్నాడు. 

“అహ్మద్‌కి ఒంట్లో బాగాలేదు రెహ్మాన్ దాదా. వాడు జలుబు, దగ్గుతో బాధ పడుతున్నాడు,” అని అన్నాడు ఆమిర్. అతడు ఇంకా తలదించుకునే ఉన్నాడు.

ఇంతలో ఉన్నట్టుండి, ఆమిర్ తో సహా ఒకరి తరువాత ఒకరు పనివాళ్లందరూ నవ్వడం మొదలుపెట్టారు. ముసిముసిగా నవ్వడం మొదలుపెట్టి చివరకి పెద్దగా నవ్వసాగారు.

##
“ఎందుకు అందరూ అలా సిగ్గు లేకుండా నవ్వుతున్నారు?” రెహ్మాన్ దాదా కోపం ఇప్పుడు తారస్థాయికి చేరుకుంది. 

“మాకు ఆ పోయిన క్రికెట్ బ్యాట్ దొరికింది దాదా,” అని అరిచాడు ఆమిర్ ఆనందంగా. 

రెహ్మాన్ దాదా అవాక్కయ్యాడు. “కానీ... కానీ... మీరంతా నా ముందే నిలబడి ఉన్నారు. మరి మీకు బ్యాట్ ఎలా దొరికింది? ఎక్కడ ఉందది?” అడిగాడు రెహ్మాన్ దాదా. 

అందరూ రెహ్మాన్ దాదా ‘చేతికర్ర’ కేసి చూశారు, రెహ్మాన్ దాదా కూడా.

##
రెహ్మాన్ దాదా అంత పెద్దగా నవ్వగలడని అంతవరకూ వాళ్లకు తెలియదు. రెహ్మాన్ దాదావి కట్టుడు పళ్లు అని కూడా అంతవరకూ ఎవరికీ తెలియదు! 

##
* License: [CC-BY]
* Text: Vaishali Shroff
* Illustration: Tapas Guha
* Translation: Sugunasri
* Language: te

# टूथपेस्ट ट्यूब के अंदर कैसे आया?

##
साल 1870 का था। स्थान न्यू लंदन, कनेक्टिकट, यूनाइटेड स्टेट्स; सुबह सात बजे बच्चे बिस्तर से कूदे, उनकी माँओं ने उन्हें दाँत साफ़ करने की जल्दी मचाई, उनके हाथ में दातुन(टूथस्टिक) और टूथपेस्ट के मर्तबान दिए।

##
क्या? क्या मैंने अभी कहा --- 'दातुन'?
हाँ, बिलकुल सही! 1870 ई. में वे अपने दाँत साफ़ करने के लिए दातुन का उपयोग करते थे। दातुन एक पतली टहनी को तोड़कर बनाया गया टुकड़ा था जिसका अंतिम सिरा अस्त-व्यस्त - सा था। कुछ भाग्यशाली बच्चों के पास टहनी के टुकड़े के एक सिरे पर जंगली सूअर के बाल लगे थे जो उसे अलग चमक देते थे।

##
और दूसरी चीज़ मैंने क्या कही थी?
'टूथपेस्ट के मर्तबान'?
बिलकुल सही! टूथपेस्ट के ट्यूब का आविष्कार तबतक नहीं हुआ था। वे केवल मर्तबान में मिलते थे। और खुमारी भरी आँख लिए बच्चे अपने दिन की शुरुआत टूथपेस्ट से भरे चीनी मिट्टी के मर्तबान में दातुन डुबाकर करते थे।

##
दरअसल, टूथपेस्ट भरे उसी चीनी मिट्टी के मर्तबान में ही घर के सभी सदस्य अपना दातुन डुबाते थे। यहाँ तक कि उनकी बूढ़ी चाची भी, जिनके पीले और काले दाँत उनके दातुन से मेल खाते थे।

##
एक दिन एक दंत चिकित्सक के घर भयंकर हंगामा हुआ। उ…..!

यह डॉ. शेफील्ड का बेटा ल्यूसियस था, जिसने अब अपने दातुन को टूथपेस्ट को मर्तबान में डुबाने से इनकार कर दिया और फैसला किया कि वह आगे से दंतमंजन का उपयोग करेगा। लेकिन एक विचार उसके दिमाग में घूमता रहा ---- टूथपेस्ट के उपयोग का इससे बेहतर भी कोई तो तरीक़ा होगा!

##
कुछ साल बाद, ल्यूसियस दंत विज्ञान की पढ़ाई के लिए पेरिस गए। वहाँ उन्होने कलाकार(पेंटर) को धातु की ट्यूब दबाकर उससे पेंट की थोड़ी मात्रा निकाल, पेंट ब्रश पर लगाते देखा। क्यों न हम इसी तरह के ट्यूब का उपयोग टूथपेस्ट रखने के लिए करें! वे घर आए और अपने सुझाव को पिता से साझा किया, उन्होने भी इस विचार को अद्भुत माना।

तब एक समस्या सामने आई कि टूथपेस्ट को ट्यूब के अंदर भरा कैसे जाय? तुम ये कैसे करते? क्या तुमने कभी बुरी सुबह बिताई है, जब तुमने आधी नींद की हालत में बहुत सारे पेस्ट फैला दिए हो और अचानक से जगे, क्योंकि पूरा सिंक पेस्ट से भरा था और माँ याद दिला रही थी कि 20 मिनट में स्कूल बस दरवाज़े पर आ जाएगी। उस समय तुम यही चाह रहे होगे कि माँ वह सब साफ़ कर दे जो तुमने गंदा किया।

कान कली के उपयोग के लिए सोच रहे हो? या एक बहुत ही छोटा चम्मच? दातुन कैसा रहेगा?

##
तुम जितनी गंदी स्थिति का अनुमान लगा रहे हो वह उतनी भी बुरी नहीं थी क्योंकि डॉ. शेफील्ड और उनकी टीम ने बिना ढक्कन खोले इसे भरा!

हाँ, बिलकुल सही! उन्होंने ढक्कन को पेंच से कसा और ट्यूब के दूसरे हिस्से को पूरी तरह खुला छोड़ा। ट्यूब के बड़े पिछले हिस्से को भरना सचमुच आसान था! ख़ासकर जब तुम्हारे पास पेस्ट के साथ पंप के लिए कुछ हो, जैसे कि पिचकारी। इसके बाद यही करना शेष रहा कि ट्यूब के उस खुले सिरे को कसकर बंद किया जाए ताकि पेस्ट बाहर न रिसे।

##
आज टूथपेस्ट मशीन से भरी जाती है। सभी ढक्कन लगे खाली ट्यूब नीचे सिरे से क़तार में कन्वेयर बेल्ट से लगे आगे बढ़ते हैं जिनका दूसरा सिरा ऊपर की तरफ़ खुला होता है। एक बड़े बर्तन में टूथपेस्ट भरा होता है जो कन्वेयर बेल्ट के साथ लगा होता है।

##
बर्तन के निचले हिस्से में लगे नल से घूमते कन्वेयर बेल्ट के साथ हरएक खाली ट्यूब भरता जाता है। लेकिन पेस्ट उनके सिरे तक नहीं भरा जाता, इन्हें आधा इंच खाली रखा जाता है ताकि अच्छी तरह बंद किया जा सके। अब ट्यूब दबाकर निकालने के लिए तैयार है।

##
भारत में स्वस्थ दाँत के लिए प्राचीन भारतीय उक्तियाँ:

● कारखाने में ब्रश तैयार होने के बावजूद बहुत से लोग नीम या बबूल की पतली टहनी से दातुन करते हैं। दातुन हमारे दाँतों और मसूड़ों को स्वस्थ रखते हैं, मगर क्या तुम जानते हो कि विश्व में सबसे अच्छा ब्रश कौन सा है? तुम्हारी उंगली! दंत- चिकित्सक मानते हैं कि यह दाँतों और मसूड़ों के लिए सबसे बेहतर है।

● क्या तुमने कभी दंत मंजन का उपयोग किया है? इसमें कितने तरह की खुशबू आ सकती है? क्या तुमने इसे खोजा है?

● पुदीना, लौंग, दालचीनी, काली मिर्च और तुलसी सहित अन्य जड़ी- बूटियाँ और मसाले दाँत के लिए अच्छे होते हैं।

● रेशे वाले फल और सब्जियाँ खाने से दाँत मज़बूत होते हैं, जैसे कि सेव, गाजर दाँत साफ़ रखने में सहायक हैं।

##
टूथपेस्ट के ढक्कन के साथ मस्ती

##
* License: [CC-BY]
* Text: Veena Prasad
* Illustration: Rajiv Eipe
* Translation: Arti Smit
* Language: hi

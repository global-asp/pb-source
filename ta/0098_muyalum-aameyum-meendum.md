# முயலும் ஆமையும் (மீண்டும்)

##
முயலுக்கும் ஆமைக்கும் இடையே நடந்த அந்த மாபெரும் ஓட்டப்பந்தயம் உங்களுக்கு நினைவிருக்கிறதா? மொத்த விலங்குகள் சாம்ராஜ்ஜியத்திலும் பல நாட்களுக்கு, பந்தயம் பற்றியும், அதில் பங்குபெற்ற இருவரையும் பற்றியே பேச்சு! 

##
தேவைக்கு அதிகமான நம்பிக்கையும், சோம்பேறித்தனமும் இருந்ததால்தான் முயல் தோற்றதென்பது நம்மெல்லோருக்கும் தெரியும். ஆமை வென்றதற்குக் காரணம் நிதானமும், தளராத முயற்சியும் என்பதும் தெரியும். காட்டு மிருகங்களுக்கும் இது தெரியும். எனவே இந்த இருவரையும் தொடர்ந்து சமமாகவே பாவித்தன. 

##
போட்டிபோட்ட ஆமையும், முயலும் கூட நட்புடன்தான் இருந்து வந்தன. தான் ஜெயித்து விட்டோமென்று ஆமை தலைக்கனம் கொள்ளவில்லை. நேர்மையாக, முடிவாக தோற்கடிக்கப்பட்டதை எண்ணி முயலும் ஆமையிடம் விரோதம் பாராட்டவில்லை. 

##
பல மாதங்கள் உருண்டோடின. ஆமையும் முயலும் வசித்து வந்த காட்டின் ராஜாவான சிங்கத்திற்கு, பக்கத்துக் காட்டின் சிங்க ராஜாவுடன் சில விஷயங்களை விவாதிக்க வேண்டிய கட்டாயம் ஏற்பட்டது. ஆனால் சிங்கத்திற்கு அப்போது காட்டைவிட்டு வெளியே செல்ல முடியாத நிலை. எனவே, தனக்கு பதிலாக பேச்சு வார்த்தை நடத்த, தன்  பிரதிநிதிகளாக, ஆமையையும், முயலையும் அனுப்ப முடிவு செய்தது.

##
முயலும், ஆமையும் தங்களின் சிங்கராஜா அழைத்ததின் பேரில் அதன் முன் வந்து நின்றபோது, “பக்கத்துக் காட்டுக்கு உங்களில் யாராவது ஒருவர் போகத்தான் வேண்டும்” என்று சிங்கம் கட்டளையிட்டது. 

##
“சில முக்கியமான விஷயங்களை அந்த ராஜாவிடம் நீங்கள் விவாதிக்க வேண்டும். 

##
பிறகு அந்த விஷயங்களைப் பற்றிய அவரது கருத்துக்களைத் தெரிந்து கொண்டு திரும்பி வரவேண்டும். இப்பொழுது கிளம்புங்கள்” என்று கட்டளை பிறப்பித்தது சிங்கராஜா. “நினைவிருக்கட்டும்! உங்கள் வேலையை முடிக்க ஒரு நாள் தான் அவகாசம்” என்றும் சொன்னது. பக்கத்து காட்டுக்கு செல்லும் பாதை எளிதாக இருக்கவில்லை. கற்களும் முட்களும் நிறைந்திருந்தன. வழியில் இரண்டு ஆறுகளைக் கடக்கவேண்டியும் இருந்தது.

##
கொஞ்ச நேர யோசனைக்குப்பின், இந்த வேலையை ஒருவரால் மட்டுமே செய்து முடிக்க முடியாதென்பதை முயலும், ஆமையும் உணர்ந்தன. ஆகவே இருவரும் சேர்ந்தே பயணம் செய்ய முடிவு செய்தன. முள் நிறைந்த பாதையில் முயல் ஆமையைத் தன் முதுகில் சுமந்து செல்லவும், ஆற்றைக் கடக்க ஆமை முயலை முதுகில் சுமக்கவும் முடிவு செய்துகொண்டன. இம்முடிவு இருவருக்குமே பிடித்திருந்தது.

##
அடுத்த நாள், சிங்கராஜாவிடமிருந்து சேகரிக்க வேண்டிய செய்திகளையெல்லாம் பெற்றுக் கொண்டு, இருவரும் புறப்படத் தயாரானார்கள். 

##
முதலில் முயல் ஆமையைத் தன் முதுகில் சுமந்து, முள் நிறைந்த பாதையை, தாவித்தாவி வேகமாகக் கடந்தது. ஆமையோ முயலின்  முதுகில் தன் உயிரைப் பிடித்துக் கொண்டு இருந்தது. 

ஆற்றுப்பக்கம் வந்ததும் நிலைமை மாறியது. ஆமையின் முதுகில் 

முயல் ஏறிக் கொண்டது. ஆமை ஆற்றின் குறுக்கே விரைவாக,  அதேசமயம் எச்சரிக்கையாக நீந்திச் சென்றது. இரண்டு ஆறுகளையும் கடந்தபின், அடுத்த காட்டை அடைவதற்குக் குறைந்த நேரமே தேவைப்பட்டது.

##
தங்களது சிங்கராஜா கேட்டிருந்த விஷயங்களைப் பற்றி அண்டைக்காட்டு சிங்கராஜாவுடன் விரிவாக விவாதித்த பின்னர், முயலும் ஆமையும் தங்கள் காட்டிற்கு திரும்பிச் செல்லத் தயாரானார்கள். 

##
சென்ற பொழுதைக் காட்டிலும், திரும்பி வரும்பொழுது பயணம்  

இன்னும் எளிதாக இருந்தது. ஏனென்றால், முயலுக்கும், ஆமைக்கும் வழியைக் கடப்பதில் அனுபவம் உள்ளதே! முதலில் எதிரிகளாக  

இருந்த இருவர் இப்போது ஒன்றாக செயல்பட்டு, தங்களின் சிங்கராஜா கொடுத்த வேலையை, கொடுத்த காலக்கெடுவுக்கு முன்னதாகவே  முடித்துக் கொண்டு வந்துவிட்டார்கள்.

##
உங்களுக்குப் பிடித்த வகையில் வண்ணம் தீட்டுங்கள். 

##
உங்களுக்குப் பிடித்த வகையில் வண்ணம் தீட்டுங்கள். 

##
* License: [CC-BY]
* Text: Venkatramana Gowda
* Illustration: Padmanabh
* Translation: S. Jayaraman
* Language: ta

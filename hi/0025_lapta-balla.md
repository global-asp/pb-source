# लापता बल्ला

##
संगम श्रीनगर से 35 किलोमीटर दूर एक कस्बा है जहाँ लगभग 200 क्रिकेट बल्ले बनाने वाले कारखाने हैं। इसका बड़ा कारण यह है कि यहाँ पर विलो के पेड़ बहुत पाए जाते हैं। बहुत सारे लोग इस बात को नहीं जानते हैं कि कश्मीर में क्रिकेट बैट बनाने का व्यवसाय पूरे देश में सर्वाधिक होता है। 

##
यह कहानी है संगम में क्रिकेट बल्लों का कारखाना चलाने वाले रहमान चाचा व उनके कारखाने से लापता हुए बल्ले के बारे में। 

रहमान चाचा कश्मीर के संगम नाम के छोटे से कस्बे में क्रिकेट के बल्ले बनाने वाला एक कारखाना चलाते थे। कोई भी उनके कारखाने में बड़ी सफ़ाई से जमाए गए बल्लों की पंक्तियों को आसानी से देख सकता था। बल्लों के ढेर कारखाने से भी ज़्यादा ऊँचे थे। 

ये बल्ले विलो की लकड़ी के बने होते थे जिनसे दुनिया के सर्वश्रेष्ठ बल्ले बनाए जाते हैं। ये पेड़ संगम कस्बे की सड़कों के दोनों तरफ़ बड़े करीने से उगाए जाते हैं। हकीक़त में ये पेड़ पूरे कश्मीर में पाए जाते हैं। 

##
रहमान चाचा मोटे और चिड़चिड़े किस्म के इंसान थे। उनकी कूबड़ निकली हुई थी और हमेशा अपने काम को करवाने की जल्दी में रहते थे। उनकी नाक पर हमेशा गुस्सा धरा रहता था और वह अपनी छड़ी हमेशा साथ रखते थे। 

##
आमिर को रहमान चाचा के कारखाने में काम करते हुए कुछ साल हो चुके थे। उसका बेटा अहमद स्कूल से आने के बाद रोज़ाना कारखाने पर आ जाया करता था। वह विस्मित हो के बल्लों के ढेर को ताकता रहता मानो उसने ऐसी चीज़ को पहले कभी नहीं देखा हो। रोज़ाना शाम को वह चाँद को देखा करता था जो बल्लों के ढेर के पीछे आधा छुपा रहता। कभी सोचता कि  यदि वह ढेर पर चढ़ जाए तो क्या वह चाँद को छू पाएगा? 

##
आमिर जब बल्ले को लेथ मशीन से काट और छील देता तब अहमद बल्ले की लम्बाई पर अपनी अंगुलियाँ फिराता। बल्ले को हैंडल से पकड़ कर अपनी कलाई के सहारे हवा में घुमाता। था तो वो सिर्फ सात साल का किन्तु वह एक दिन सचिन तेन्दुलकर बनने का सपना देखता था। 

##
कारखाने के बंद होने व सबके घर जाने के पहले रहमान चाचा अपने बल्लों की गिनती करते थे। वे अपने स्टॉक के बारे में पूरी जानकारी रखते थे। यदि एक भी बल्ला कम हुआ तो उनका जासूसी दिमाग काम करना शुरू कर देता। 

और एक दिन वास्तव में ऐसा हो गया। जब सुबह-सुबह रहमान चाचा ने कारखाना खोला और स्टॉक को ट्रक पर लादने लगे तो उन्होंने पाया कि एक बल्ला कम था। बल्ला भी वो जो सबसे बड़ा और सबसे हल्का वाला था। 

##
अब रहमान चाचा ख़ूब लाल पीले हुए और सभी आदमियों को कतार से खड़ा होने का हुक्म सुना दिया। “कल रात से एक बल्ला गायब है। तुमको क्या लगता है यह कहाँ गया होगा?” 

सभी लोग सिर झुका कर खड़े हो गए। कोई-कोई अपना सिर हिलाने लगे। चाचा को गुस्से में देख कर किसी की भी उनसे आँख मिलाने की हिम्मत कहाँ थी। 

“अचानक रातों-रात बल्ला  ग़ायब  कैसे हो सकता है? तुम लोगों के और मेरे अलावा कोई भी कारखाने में नहीं आता है,” रहमान चाचा इतनी ज़ोर से चिल्लाए कि सब की सिट्टी-पिट्टी ग़ुम हो गई। 

##
तभी रहमान चाचा की नज़र आमिर पर पड़ी। “आमिर, अहमद कहाँ है? आज वह दिखाई नहीं दे रहा है।” उन्होंने आमिर से ऐसे सवाल पूछा जैसे उन्होंने सारा सच ताड़ लिया हो। 

“अहमद की तबियत ठीक नहीं है रहमान चाचा। उसे सर्दी और खाँसी है।” आमिर ने जवाब तो दे दिया लेकिन वह अब भी नीचे ही देख रहा था। अचानक आमिर सहित एक-एक करके सभी हँसने लगे। 

##
“क्या वाहियात बात है! तुम हँस क्यों रहे हो?” रहमान चाचा का पारा सातवाँ आसमान छू रहा था। “हमने लापता बल्ला ढूँढ लिया है रहमान चाचा!” आमिर ने चहकते हुए जवाब दिया। 

रहमान चाचा सन्न रह गए। “लेकिन  

तुम सब तो मेरे सामने खड़े हो। तुमने उसे कैसे ढूँढ लिया? कहाँ है वो?” चाचा गरजे। वे अपनी छड़ी को ज़ोर से घुमा रहे थे। 

सभी ने रहमान चाचा की घूमने वाली छड़ी की ओर देखा। रहमाना चाचा ने भी अपनी छड़ी की ओर देखा। 

##
किसी को नहीं पता था कि रहमान चाचा इतने ज़ोर का ठहाका लगा सकते हैं और तब तक कोई यह भी नहीं जानता था कि रहमान चाचा के दाँत नकली हैं! 

##
* License: [CC-BY]
* Text: Vaishali Shroff
* Illustration: Tapas Guha
* Translation: Ashvini Vyas
* Language: hi

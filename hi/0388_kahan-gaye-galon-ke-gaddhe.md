# कहाँ गये गालों के गड्‌ढे?

##
“अप्पा... इम्मा... जल्दी आओ!“ लांगलेन चिल्लाई।

उन्होंने लांगलेन को अलमारी के पास नीचे झुके हुए देखा। उसके नीचे बिल्ली के तीन बच्चे धीरे धीरे मिमियाते हुए एक दूसरे के साथ खेल रहे थे।

“इम्मा...“ लांगलेन ने बोलना शुरू किया।

“श्श्श्श्श, धीरे,“ इम्मा बोली। “बिल्ली के बच्चे बहुत जल्दी डर जाते हैं।“

##
अचानक, एक नारंगी बिल्ली खिड़की से कूद कर अंदर आई। वो पास खड़े लोगों की ओर बिना देखे फुर्ती से अलमारी के नीचे चली गई और वहाँ जा कर लेट गई। तीनों बच्चे भाग कर आए और दूध पीने लगे।

लांगलेन और उसके इम्मा अप्पा पंजों के बल चलते हुए बाहर चले गए।

##
लांगलेन ने पूछा, “क्या वो भूरा बच्चा उस माँ बिल्ली का नहीं है?“

“उसी का है,“ अप्पा ने जवाब दिया।

“तो वो नारंगी क्यों नहीं है? अपनी माँ बिल्ली की तरह?“

“हो सकता है उसके पापा भूरे रेग के हों।“

लांगलेन सोच में पड़ गयी, अप्पा ने बोलना जारी रखा, “भूरे बच्चे का रंग पापा के जैसा है, ठीक वैसे ही जैसे लांगलेन के घुंघराले बाल उसके अप्पा के जैसे हैं!“

##
“लेकिन सब कहते हैं कि मैं बिल्कुल इम्मा जैसी दिखती हूँ। देखो, यहाँ तक कि हमारी ठुड्‌डी में गड्‌डे भी एक जैसे हैं जिससे ऐसा लगता है कि हमारी ठुड्‌डी के दो हिस्से हों।“

“तुम कुछ कुछ हम दोनों जैसी लगती हो, क्योकि तुम हमारी प्यारी लांगलेन हो,“ इम्मा बोली और उसे कस कर बाहों में भर लिया।

“क्या वो भूरा बच्चा भी कुछ उसके पापा और कुछ मम्मी जैसा दिखता है?“

##
“हाँ। वह जीव जो माता पिता की संतान होते हैं, उनमें माता पिता दोनों के गुण होते हैं,“ अप्पा ने समझाया।
“गुण? रुको मुझे सोचने दो। क्या मेरे घुंघराले बालों को मेरा गुण कहा जाएगा?”
“हाँ, यह एक गुण ही है, लांगलेन। कोई भी खूबी या लक्षण जो तुम में है वो एक गुण है। क्या तुम दूसरी खूबियों के बारे में सोच सकती हो?’’ इम्मा ने पूछा।
“हम्म्म्म्म... मेरी लंबाई?“
“हाँ, वो एक दूसरा गुण है। तुम्हारी आँखों का रंग, कानों की बनावट, अंगुलियों और पैर की अंगुलियों की लंबाई, और तुम्हारे नाक की बनावट सभी कुछ तुम्हारे गुण हैं,“ इम्मा ने समझाया।

“मेरे घुंघराले बाल अप्पा से मिला एक गुण है और ठुड्‌डी के बीच का गड्‌डा इम्मा से मिला एक गुण है। क्या आपको ये गुण आपके माता-पिता से मिले है?“
“हाँ! तुमने जल्दी और सही पकड़ा। और उनको ये गुण उनके माता-पिता से मिले,“ इम्मा ने आगे जोड़ा।

##
##
“लेकिन,“ लांगलेन ने आश्च र्यचकित होते हुए पूछा, “न तो मेरी दादी और न ही दादा की ठुड्‌डी में गड्‌डा है। आपको ये गुण कहाँ से मिले?“

“कभी कभी ये गुण एक या उससे ज्यादा पीढ़ी को छोड़ देते है। मेरे दादाजी, जिन्हें मै पुफू कहती हूँ, उनकी भी ठुड्‌डी में गड्‌डा था। उनके बच्चों में, जिनमें मेरी माँ भी है, उनमें यह गुण नहीं था। लेकिन मुझमें ये गुण है और ये गुण मुझसे तुमको मिला है।“

“इस वजह से मैं आप सब की गुणों का एक पुलिंदा हूँ,“ लांगलेन थोड़ी दुखी होते हुए बोली।
इम्मा ने उसे झट से गले लगा लिया। ‘‘नहीं लांगलने माता-पिता से गुणों के बच्चों में जाने को आनुवांशिकता कहते हैं। हमारी खूबियां एक जैसी हो सकती है, लेकिन हम में से हरेक एक दूसरे से अलग भी है। तुम्हारी विशेषताओं का संयोजन ही तुम्हें से दूसरों से अलग बनाता है!’’

##
“मेरी ओर देखो, लांगलेन,“ अप्पा बोले। “मैं बिल्कुल खास हूँ। बहुत लंबा, मेरे सिर, चेहरे और कानों में बहुत लंबे और घुंघराले बाल हैं। और मैं दुनिया में सबसे चौड़े पैरों वाला व्यक्ति हूँ। अगर तुम्हारे कानों पर बड़े बड़े घुंघराले बाल हों तो तुम क्या करोगी?“

##
“हम्म्म्म्म... मैं तो उनकी चोटी गूंथ कर उसमें रंगीन रबरबैंड लगा दूंगी!“

इम्मा दोनों की ओर देख कर हंस दी। “औरतों के कानों में बाल नहीं होते, लेकिन ऐसा लगता है कि ये बेवकूफी वाले मजाक का गुण तुम्हें तुम्हारे पिताजी से मिला है!“

##
अप्पा कमरे से बाहर चले गए और लांगलेन अपनी इम्मा की गोद में लिपट गई।

“इम्मा मेरा एक सवाल और है, इम्मा। इबोक हमेशा कहती हैं कि उनकी तरह आपके भी गालों पर गड्‌डे पड़ा करते थे। वो कहाँ गुम हो गए?“

हंसते हुए इम्मा बोली, “मुझे इबोक से गालों में गड्‌डे वाली खूबी मिली थी। लेकिन, हर खूबी के पीछे कोई न कोई वजह होती है, और हरेक का कुछ न कुछ असर होता हैं। किसी वजह से कोई खूबी मेरे अंदर आई और किसी वजह से वो गायब हो गई।“

##
अप्पा एक तश्तरी लेकर आए जो ढ़की हुई थी।

“मैं वो वजह हूँ जिसकी वजह से इस तश्तरी में जादू जैसे स्वाद वाली चीज आई है!“ ऐसा कहते हुए उन्होंने तश्तरी पर से नेपकिन हटा दिया। प्लेट में गर्मागर्म वड़े रखे हुए थे।

“और हमारे अंदर वो खूबी है जिसकी वजह से वो गायब हो जाएंगे?“ यह कहते हुए बिना किसी जवाब का इंतजार किये लांगलेन ने एक बड़ा अपने मुँह में रख दिया।

##
मुश्किल शब्दों को समझनाः

गड्‌डाः ठुड्‌डी के बीच का विभाजन
गुणः एक व्यक्ति के लक्षण, जैसे घुंघराले बाल, ठुड्‌डी का गड्‌डा, गालों में पड़ने वाले गड्‌डे
आनुवांशिकताः माता-पिता से विशेषताओं का बच्चों में जाना

इम्मा: मणिपुरी में माँ
इबोक: मणिपुरी में नानीमा
पुफू: मणिपुरी में दादाजी
पीढ़ीः एक ही समय में जन्म लेने और रहने वाले लोग
विशिष्टः अपने तरह का, अनोखा
प्रभावः किसी चीज पर असर होना
वड़ाः तला हुआ स्वादिष्ट भोजन

##
अपना पारिवारिक पेड़ बनाना

जैसा कि आपको अब तक जान ही गए होंगे की लांगलेन की इम्मा (मम्मी) मणिपुर से हैं और अप्पा (पापा) तमिलनाडु से।

क्या आप भी लांगलेन की तरह (पेज 7 और 8) अपना पारिवारिक पेड़ बनाना चाहेंगे? एक कागज़ और पेन उठाइये और इसे तुरंत ही बनाइये। यदि आप कहीं भी अटक जाएं, तो अपने परिवार वालों की मदद लें।

##
आपका काल्पनिक पालतू जीव कैसा होगा?

क्या उसके बाल सीधे होंगे या घुंघराले?
और उसकी नाक गोल-मटोल होगी या फिर तिकोनी?
एक पैर, दो पैर या कि और भी ज़्यादा पैर?
पूँछ कुत्ते की या फिर खूंखार शेर जैसी?

अपने इस'बहुत ही अलग' गुणों वाले काल्पनिक जानवर का

एक चित्र बनाइये और सभी को बेझिझक दिखाइए!

##
* License: [CC-BY]
* Text: Radha HS
* Illustration: Kruttika Susarla
* Translation: Ashvini Vyas
* Language: hi

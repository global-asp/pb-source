# ఇంటికి వెళ్ళడం

##
బడి అయిపోయింది.

పిల్లలంతా వెళ్ళిపోతున్నారు.

ఉపాధ్యాయులూ వెళ్ళిపోతున్నారు.

ప్రతి ఒక్కరూ ఇంటికి వెళ్తున్నారు.

##
నేను గేటు బయటకు వచ్చేశాను.

నేను చాలా తొందరలో ఉన్నాను.

నాకు ఆడుకోవడానికి సమయం లేదు.

నేను త్వరగా ఇల్లు చేరుకోవాలి.

##
నేను సందు వెంబడి నడుస్తున్నాను.

అది చాలా చిన్న సందు.

అదిగో! ఎదురుగా కొంచెం ముందుగా జనం ఉన్నారు.

అక్కడ పెద్ద రహదారి ఉంది.

##
పెద్ద రహదారి మీద చాలా రద్దీగా ఉంటుంది.

కార్లు ట్రక్కులు, సైకిళ్ళు, మోటారు సైకిళ్ళు, స్కూటర్లు, ఆటో రిక్షాలు, అన్నీ...

కొన్ని ఇటువైపు వెళ్తున్నాయి. కొన్ని అటువైపు వెళ్తున్నాయి.

మధ్యలోంచి దారి చేసుకుని అటువైపుకి పరుగెత్తడం ఎలాగో నాకు తెలుసు.

##
రహదారి మధ్యలో ఉండే డివైడర్

గట్టు మీదకు చేరుకున్నాను.

నాకు ముందు, వెనకా చాలా వాహనాలు ఉన్నాయి.

నేను చాలా జాగ్రత్తగా ఉండాలి.

##
అమ్మయ్య! నేను అవతలి వైపుకి వచ్చేశాను.

అక్కడ శనగలు అమ్మేవాడి మీద పడబోయాను.

అతడు కోపంగా గర్జించాడు.

నేను "క్షమించండి" అనేసి పరుగెత్తాను.

##
నేను దుకాణాల ప్రక్కనుండి నడుస్తున్నాను.

జనం రకరకాల వస్తువులు కొనుక్కుంటున్నారు.

అక్కడ ఒక బొమ్మల దుకాణం ఉన్నది.

కానీ, నేను ఆగలేను. 

##
నేను ఇంకా , ఇంకా వేగంగా నడుస్తున్నాను.

ఇవిగో! ఇక్కడ చేపల దుకాణాలున్నాయి.

పెద్ద చేపలు,చిన్న చేపలు, పొడుగు చేపలు, బల్లపరుపుగా ఉన్న చేపలు, మెరుస్తున్న చేపలు,

మెరుపు లేని చేపలు , అన్ని రకాల చేపలు, అన్ని దుకాణాలలోనూ ఉన్నాయి.

##
నేను ఇంక పరుగెత్తాలి.

వీడియో దుకాణం, మంగలి దుకాణం,

బట్టల కొట్టు, కిళ్ళీ కొట్టు, ఇవన్నీ దాటుకుంటూ

సందు వెంబడి పరుగెడుతున్నాను.

##
ఇంకా పరుగెత్తాలి. చివరికి నేను ఇంటికి చేరాను.

అమ్మయ్య! నేను ఆలస్యం చెయ్యలేదు.

మా నాన్నగారు మధ్యాహ్నం ఉద్యోగానికి వెళతారు.

ఆయనింకా వెళ్ళినట్లు లేదు. అదుగో ! సైకిలు ఇంకా ఇక్కడే ఉంది.

##
మా నాన్నగారు బయటకు వచ్చారు. అమ్మ ఆయన వెనకాలే ఉంది.

నేను ఒకసారి నాన్నగారిని పట్టుకున్నాను. నాన్నగారు వంగి నన్ను దగ్గరకు తీసుకున్నారు.

అప్పుడు ఆయన ఉద్యోగానికి వెళ్ళారు.

ఇప్పుడింక తొందర లేదు. నా దగ్గర బోల్డంత సమయం ఉంది.

##
* License: [CC-BY]
* Text: Rukmini Banerji
* Illustration: Ketan Raut, Santosh Pujari
* Translation: P. Santha Devi
* Language: te

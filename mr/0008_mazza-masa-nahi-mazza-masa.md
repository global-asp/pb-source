# "माझा मासा!" "नाही, माझा मासा!"

##
एके दिवशी सकाळी किच्चूला लवकर जाग आली.  चला, मासे पकडायची वेळ झालीय. तो जांभई देत म्हणाला. 

##
तो तळ्याकडे निघाला आणि वाटेत त्याला छोरू भेटला.  तो आणि छोरू छान दोस्त असल्याने दिवसभर एकत्र खेळत. 

##
ते दोघेही मासे मारायचा गळ घेऊन निघाले.  मुनियानं त्यांना बघितलं. 

“तुम्ही हे काय घेऊन चाललात?” तिनं विचारलं. 

“आम्ही दोघंही तळ्यात मासे पकडायला चाललो आहोत. तुला यायचं असेल तर चल आमच्याबरोबर.” 

##
छोटी मुनिया काही क्षण विचारात पडली आणि मग त्यांना म्हणाली. 

“असं नका ना करू. बिचारा मासा पाण्याशिवाय मरून जाईल.” 

##
मुनियाचं न ऐकता, ते दोघे सरळ तळ्याकडे निघाले. 

किच्चू आणि छोरू गळ टाकून तळ्याच्या काठी वाट बघत बसले. 

##
दोन मासे पोहत तिथे आले. एक होता लुकडा, तर दुसरा चांगला जाडा. 

##
मग तिसरा मासाही आला. तो त्यांनी आजवर बघितलेला सर्वांत मोठ्ठा मासा होता.  मुनिया खिदळत म्हणाली, “हा तर अप्पांच्या पावलापेक्षाही मोठा आहे.” 

##
किच्चू आणि छोरूने आपापले गळ घट्ट धरले. 

किच्चू ओरडला, “हा माझा मासा...” 

छोरू ओरडला, “नाही.. हा माझा मासा...” 

##
किच्चूने जोर लावला. 

छोरूनेही गळाला जोर लावला. 

##
फाट... दोन्ही गळ तुटले... 

धाड... किच्चू जमिनीवर आदळला. 

डुबुक...

छोरू पाण्यात पडला. 

##
काय बरं झालं असावं? तुम्हाला काय वाटतं? 

...दोन्ही गळ माशांनी असे दगडाला बांधून टाकले होते! 

##
* License: [CC-BY]
* Text: Suraj J Menon
* Illustration: Soumya Menon
* Translation: Vandana Atre
* Language: mr

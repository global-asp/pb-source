# కొంచెం కొంచెం

##
తుల్లూ, బుల్లూ అడవిలో ఉండే కవల కుందేళ్ళు. ఆ అడవి నిండా దుష్ట జంతువులున్నాయి. 

కాని తుల్లూ, బుల్లూలు మాత్రం భద్రమైన ఇంటిని కట్టుకుని దాంట్లో సురక్షితంగా, సంతోషంగా నివసిస్తున్నాయి.

ఒక శీతాకాలపు సాయంత్రం వేళ అవి మంట వేసుకుని దానికెదురుగా వెచ్చగా కూర్చున్నాయి. సరిగ్గా అప్పుడే వాళ్ళింటి తలుపు మీద ఎవరో తట్టారు. 

అదొక పెద్ద తోడేలు!

##
"నేను చలికి చచ్చిపోతున్నా!" అని గట్టిగా అరిచి "కొంచెం తలుపు తెరవండర్రా! నా తోకని మాత్రం వెచ్చ చేసుకుంటానంతే!
మిమ్మల్నేమి బాధ పెట్టను. 

నామాట నమ్మండి" అని బ్రతిమాలింది తోడేలు. తుల్లూ, బుల్లూలు దయ గల కుందేళ్ళు.
అవి తలుపు కొంచెం తెరిస్తే తోడేలు తన తోకని లోపలికి త్రోసింది.

##
రెండు నిమిషాలు పోయాక "ఆహా! నా వెనుక కాళ్ళని కూడ వెచ్చ చెసుకోనీయండిరా! తలుపుని మరికొంచెం తెరవండి. మిమ్మల్నేమీ బాధించను. నా మాట నమ్మండి" అంది తోడేలు.

##
తుల్లూ తలుపుని మరికొంచెం తెరిచింది. బుల్లూ ఒక పెద్ద మూకుడుతో నీళ్ళు తెచ్చి మంటపై పెట్టింది.
ఐదు నిమిషాలు పోయాక "మీరు చాలా మంచి వాళ్ళురా! నామీద దయయుంచి మరికొంచెం తలుపు తెరిస్తే నా ముందరికాళ్ళని కూడా వెచ్చ చేసుకుంటాను. కంగారు పడకండి. నేను మిమ్మల్నేమీ చెయ్యను" అంది తోడేలు.

##
ఆ కవల కుందేళ్ళు మంట మీద ఉన్న మూకుడు లోని నీళ్ళ వైపు చూసాయి. నీళ్ళు అప్పుడే మరగటం మొదలు పెట్టాయి. అవి తలుపుని మరికొంచెం తెరిచాయి. ఇప్పుడు తోడేలు ముక్కు ఒక్కటే తలుపు బయట ఉంది. 

పది నిమిషాలు తరువాత "నా ముక్కు ఒక్కటే చల్లగా ఉంది. నాకిప్పుడు వెచ్చగా బావుంది. మీరు మంచి కుందేళ్ళురా! దయయుంచి మరికొంచెం తలుపు తెరవండి. నన్ను చూసి భయపడకండి. నా వల్ల మీకేమీ భయం లేదు" అంది తోడేలు.

##
తుల్లూ మరికొంచెం తలుపు తెరుస్తుండగా బుల్లూ వేడినీళ్ళ మూకుడ్ని సిద్ధంగా పట్టుకుంది. "నీ ముక్కుని వెచ్చచేసుకో!" అంది తుల్లూ.

##
తోడేలు గబుక్కున వెనక్కి తిరిగి కుందేళ్ళ మీదకు దూకింది. అది ఇలాంటిదేదో చేస్తుందని కుందేళ్ళు ముందుగానే ఊహించాయి. బుల్లూ మూకుడులోని వేన్నీళ్ళని దుష్టురాలైన తోడేలు మీదకి విరజిమ్మింది. 

##
"అయ్యో! చచ్చాను!"  అంటూ ఒక పిచ్చి కేక పెట్టి తలుపు బయటికి పరిగెత్తి "కాసేపట్లో మళ్ళీ వచ్చి మిమ్మల్ని ముక్కలు ముక్కలు చేస్తాను చూస్కోండి" అని అరుస్తూ వెళ్ళిపోయింది తోడేలు.

##
తుల్లూ బుల్లూలు తమ యింటి పై కప్పుకెక్కి అక్కడ దాక్కున్నాయి.

##
త్వరలోనే పది తోడేలు స్నేహితుల్ని వెంట బెట్టుకుని తిరిగి వచ్చింది తోడేలు. అవన్నీ కలిసి ఆ యింటి తలుపుని బ్రద్దలు కొట్టి లోపలికి వెళ్ళి చూసాయి. ఆ ఇల్లు ఖాళీగా ఉంది.

##
బయటికి వెళ్ళి చూసిన తోడేలొకటి "అదిగో కుందేళ్ళక్కడున్నాయి. మనం ఒక నిచ్చెన తెస్తే వాటిని చేరగలం!" అంది.

##
వేన్నీళ్ళతో బొబ్బలెక్కిన తోడేలు మీదకి ఒకటి, దానిమీదకి ఇంకొకటి చొప్పున ఆ తోడేళ్ళన్నీ నిచ్చెనలా ఎక్కాయి. అందరికంటే పైనున్న తోడేలు కుందేళ్ళ దగ్గరికి చేరగలుగుతున్న సమయంలో "మరికొన్ని వేన్నీళ్ళు వస్తున్నాయి కాసుకోండి!" అని తుల్లూ అరిచింది.

##
బొబ్బలెక్కిన తోడేలు "మళ్ళీనా! వద్దు బాబోయ్" అని గజ గజ  వణికింది. 

##
తనని తాను రక్షించుకుందామని ఆ తోడేలు విదిలించుకొని పరిగెత్తిపోయింది. అంతే! గబుక్కున నిచ్చెన కూలిపోయి ఆ తోడేళ్ళన్నీ గిరగిర క్రిందకి జారి పడిపోయాయి!

##
ముక్కుతూ, మూలుగుతూ తోడేళ్ళన్నీ కుంటు కుంటూ పోయాయి. మళ్ళీ అవి ఆ యింటి వైపు రానేలేదు. తుల్లూ, బుల్లూలు ఇంటి పైకప్పు మీద నించి క్రిందకు దిగి విరిగిన తలుపుని బాగు చేసుకున్నాయి. ఆతర్వాత అవి సుఖంగా జీవించాయి.

##
* License: [CC-BY]
* Text: Anupa Lal
* Illustration: Ajit Narayan
* Translation: T. Ramachandra Rao
* Language: te

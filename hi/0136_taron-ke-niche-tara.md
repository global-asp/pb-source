# तारों के नीचे तारा

##
तारा को बेचैनी हो रही थी। लगता था कि रेल बहुत धीमी चल रही है। तारा ने खिड़की से बाहर देखा। ऊँची इमारतों की खिड़कियों में से रोशनी चमक रही थी। एक यात्री ने पूछा, “बेटी तुम घर से भाग कर तो नहीं आई हो?”
डिब्बे में सब सोने की तैयारी में थे। “नहीं, नहीं,” तारा बोली। सुबह सवेरे तारा मीनापुर स्टेशन पर रेल से उतर गयी।

##
वह गंगा के घाट पर पहुँच कर एक लदी हुई नाव में चढ़ गयी। नाव में बैठे कई लोगों ने सोचा, “अकेले यात्रा करने वाली यह लड़की कौन हो सकती है?” तारा जब नदी पार पहुँची तो केवट ने पूछा, “क्या घर से भाग के आई हो?” तारा मुस्कराई, “नहीं, नहीं काका, मैं घर जा रही हूँ!”

##
तारा एक जंगल में पहुँची। उसने कैमरा निकाला। एक हिरन ने उसको ऐसे देखा मानो पूछ रहा हो कि वह यहाँ क्या कर रही थी। तारा ने झट उसकी तस्वीर खींच ली। “प्यारे हिरन, मैं घर आ गयी हूँ। मेरे पुरखे यहाँ गाँव में रहते थे ,” वह बोली।

##
जब सूरज डूबा तब तारा एक झूला पुल पार कर रही थी। झूला पुल धीमे-धीमे हिल रहा था।

यह सोचते हुए कि पुल के पार क्या है तारा के होटों पे मुस्कराहट खेल गयी।

##
दूसरी तरफ़ पहुँच कर तारा ने नशा निकाला और आगे की राह तय करने लगी।

उसने आँखें बंद कर के गहरी साँस ली। कितनी अच्छी खुशबू थी जंगल के पेड़ पौधों की!

##
तारा ने आग जलाई और कुछ खाया। वह आसमान को ताकते हुए लेट गयी। तारे उसको देख झिलमिलाये। कल वह पैदल चलने के बाद अपने गाँव के लिए बस लेगी। वहाँ उसके परदादा-दादी रहते हैं। आज, तारा प्रकाश, मशहूर फ़ोटोग्राफर, सिर्फ़ तारों की छाँव में सोएगी और घर के सपने देखेगी।

##
प्रिय पाठक,

क्या आपने कभी तारों को गिना है?

आप कितने तारे गिन सकते हैं?
गिन के देखिये!

अगर कभी जंगल में रात गुजरानी हो, तो आपके पास क्या हो तो अच्छा रहेगा?
महीने के कौन से दिनों में तारे ज़्यादा साफ़ दिखाई देंगे? क्यों?

##
* License: [CC-BY]
* Text: Mala Kumar, Manisha Chaudhry
* Illustration: Shikha Nambiar
* Translation: Manisha Chaudhry
* Language: hi

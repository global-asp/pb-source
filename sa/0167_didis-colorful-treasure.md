# भगिन्याः बहुवर्णोपेतनिधिः

##
एकं बृहन्नगरम्। तस्य पार्श्वे केचन बालाः क्रीडन्ति स्म। तेषां गृहसमीपे एकं क्षेत्रम् आसीत्। तत् बहु विचित्रम् आसीत्। तत्र वृक्षाः वा, सस्यानि वा नासन्, केवलं अवकरः एव सर्वत्र दृश्यते स्म। क्षेत्रम् नगरात् आगतैः सर्वै: परिक्षिप्तै: मलिनै: वस्तुभिः परिपूर्णम् आसीत्।

##
ते बालाः पाठशालां न गच्छन्ति स्म। प्लास्टिक्-कूप्यः अन्विष्यन्ति स्म। वस्त्रखण्डान् उद्धरन्ति स्म। अवकरस्य विषये ते बहु जानन्ति स्म।

##
एकदा भगिनी अवकरक्षेत्रम् आगता। सा रक्तवर्णम् अञ्चलं धृतवती। सा धावतां चलतां बालानां समीपे आगत्य अतिष्ठत्। स्वस्यूतात् किञ्चन वस्तु उधृत्य पश्यन्ती आसीत्।

##
आदौ बालाः दूरे स्थित्वा स्थिरदृष्ट्या पश्यन्ति स्म। अनन्तरं किञ्चित् समीपमागत्य अपश्यन्। भगिन्याः समीपे बहूनि पुस्तकानि आसन्। स्थूलानि , कृशानि, बहुवर्णोपेतानि बहुकथायुक्तानि च पुस्तकानि। बाला: इतोऽपि निकटे आगतवन्तः।

##
भगिनी प्रतिदिनम् आगच्छन्ती आसीत्। बालाः अपि भगिनीं प्रति आगच्छन्तः आसन्। भगिन्याः बहवः कथाः शृण्वन्ति स्म। केषुचन दिनेषु ते अक्षराणि, शब्दान् च पठितुं शक्ताः जाताः। शनैः शनैः तेऽपि कथाः श्रावयन्ति स्म।

##
आगम्यताम्...भगिन्या: प्रदेशं सुन्दरं करवाम। बालाः अवकारात् आसन्दम्, उत्पीठिकां च आनीतवन्त:। कश्चन कटम्, जवनिकां च आनयत्। अवकारात् यत्किमपि उपयोगकरं वस्तु प्राप्तं, तत् आनीतवन्तः।

##
एकस्मिन् दिने भगिनी न आगता। अनन्तरदिनेsपि न आगता। खिन्ना: बालाः प्रतीक्षाम् अकुर्वन्। तदा ते स्वयं पुस्तकानि पठन्तः अन्यान् अपि पाठयन्ति स्म।

##
कस्माच्चित् पुस्तकात् ते भगिन्याः गृहसंकेतं प्राप्तवन्तः। बालाः उत्तरक्षणे भगिनीम् अन्वेष्टुं प्रस्थितवन्तः। पुस्तकानां स्यूतं ग्रहीतुं न विस्मृतवन्तः। अन्विष्यन्  अन्विष्यन् बालाः एकस्मिन् लोकयानस्य सङ्ख्यां पठितवन्तः। मार्गस्य नाम किमित्यपि अवगतवन्तः। यतो हि भगिनी तान् सर्वं शिक्षितवती।

##
भगिन्याः गृहं कुत्र अस्ति ? अत्र उत तत्र ? बहुत्र अन्विष्य चिन्ताक्रान्ताः बालाः यदा पुनर्गन्तुम् उद्युक्ताः अभवन् तदा तेषु कश्चित् रक्तवर्णम् अञ्चलं दृष्टवान्।

##
भगिनी शय्यायां शयाना आसीत्। सा अस्वस्था खिन्ना दृष्टा। तस्याः वदनं स्मितरहितं तेजोविहीनमासीत्। वैद्येन औषधं दत्तम् आसीत् तथापि भगिनी अस्वस्था एव आसीत्।

##
बालाः धावन्तः ताम् उपागताः, आलिङ्गितवन्तः च। तस्यै पुस्तकस्यूतमपि दर्शितवन्तः। पुस्तकात् किञ्चित् पठित्वा श्रावितवन्तः। भगिनी पुनः स्मितवदना अभवत्। तस्याः नयने पूर्ववत् तेजोमये जाते।

##
इदानीम् भगिनी यथापूर्वं बालानां क्षेत्रम् आगच्छति। प्रतिदिनं सायङ्काले सर्वे मिलित्वा सुष्ठु हसन्ति, पठन्ति च। बालाः, भगिनी, पुस्तकानि च सर्वे मिलित्वा सानन्दं रमन्ते स्म।

##
* License: [CC-BY]
* Text: Rukmini Banerji
* Illustration: Kaveri Gopalakrishnan
* Translation: Sujata Ramesh
* Language: sa

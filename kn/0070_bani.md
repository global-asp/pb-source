# ಬಾನಿ

##
ಬಾನಿ ಎಂದರೆ ನಾಲ್ಕು ವರ್ಷದ ಪುಟ್ಟ ಹುಡುಗಿ. ಅವಳ ಮನೆಗೆ ಹಸಿರು ಬಾಗಿಲಿದೆ. ದಟ್ಟ ಹಳದಿ ಹಾಗೂ ಕೆಂಪು ಬಾಗಿಲಿರುವ ಶಾಲೆಗೆ ಆಕೆ ಹೋಗುತ್ತಾಳೆ.

##
ಬಾನಿಗೆ ಶಾಲೆ ಎಂದರೆ ಬಹಳ ಇಷ್ಟ. ಪಾಠ ಕಲಿಯುವುದರ ಜೊತೆಗೆ ಆಕೆ ಗೆಳತಿಯರೊಡನೆ ನೃತ್ಯ, ಹಾಡು ಹಾಗೂ ಆಟವನ್ನೂ ಆಡುತ್ತಾಳೆ.

##
ಒಂದು ರಾತ್ರಿ, ಬಹಳ ಸುಸ್ತಾಗಿರುವ ಬಾನಿ ಮಲಗಿರುತ್ತಾಳೆ. ನಿದ್ದೆ ಮಾಡಲೆಂದು ಕಣ್ಣು ಮುಚ್ಚಿದೊಡನೆ ಆಕೆಗೆ ತೇಲುತ್ತಾ, ತೇಲುತ್ತಾ, ಮನೆಯಿಂದ ಹೊರಗೆ, ದೂರ ಮರಗಳೆಡೆಗೆ ಹೋಗುತ್ತಿರುವ ಅನುಭವವಾಗುತ್ತದೆ.

##
“ಬಾನಿ ಏಳು! ಬಾನಿ ಎದ್ದೇಳು!” ಎಂದು ಯಾರೋ ಕರೆದಾಗ, ಬಾನಿ ಬೆಚ್ಚಿ ಏಳುತ್ತಾಳೆ. ತನ್ನೆದುರು

ವಿಚಿತ್ರ ಹಾಗೂ ತಮಾಷೆ ಮುಖದ ಅನೇಕ ಮಕ್ಕಳನ್ನು ನೋಡುತ್ತಾಳೆ.

##
ಮಕ್ಕಳು ಬಾನಿಯ ಸುತ್ತ ಚಕ್ರಾಕಾರದಲ್ಲಿ ನಿಂತು ಹಾಡತೊಡಗುತ್ತಾರೆ, “ಸ್ವಾಗತಾ! ಸ್ವಾಗತಾ! ಕಾದಿರುವೆವು ನಿನಗಾಗಿ ವರುಷದಿಂದಾ!” “ಒಂದು ವರುಷದಿಂದ!” ಅಚ್ಚರಿಯಿಂದ ಪಿಸುಗುಟ್ಟುತ್ತಾಳೆ ಬಾನಿ. “ಹೌದೂ! ಹೌದೂ!” ಎಂದು ಮಕ್ಕಳು ಕಿರಿಚುತ್ತಾರೆ.

##
“ನಮಗೆ ಗೊತ್ತು ನೀನು ನಿದ್ದೆಯಲ್ಲಿ ಹಾರಬಲ್ಲೆ, ಹಾಡಲೂ ಬಲ್ಲೆ,” ಮಕ್ಕಳೆಂದಾಗ, “ನಾನೀಗ ನಿದ್ರಿಸುತ್ತಿಲ್ಲ,” ಎನ್ನುವ ಬಾನಿ, ತನ್ನ ಕೈಯನ್ನು ಜಿಗುಟಿಕೊಂಡು, “ಆಹ್!” ಎನ್ನುತ್ತಾಳೆ. “ನೀನು ನಿದ್ದೆಯಲ್ಲಿ ಹಾರಲೂ ಬಲ್ಲೆ,” ಎಂದು ಹಾಡುತ್ತಾರೆ ಮಕ್ಕಳು.

##
“ಹಾರುವುದೇ? ಹೇಗೆ, ಎಲ್ಲಿಗೆ?” ಎನ್ನುತ್ತಾಳೆ ಬಾನಿ. “ನಿನ್ನ ಕೈಗಳನ್ನು ರೆಕ್ಕೆಯಂತೆ ಚಾಚು,

ಹಾರು ನೀ ಹಕ್ಕಿಯಂತೆ ಅಥವಾ ಮೋಡದಂತೆ,” ಎನ್ನುತ್ತಾರೆ ಮಕ್ಕಳು.

##
ಕೈಗಳನ್ನು ರೆಕ್ಕೆಯಂತೆ ಚಾಚಿದೊಡನೆಯೇ ಬಾನಿ ತನ್ನ ಹೊಸ ಮಿತ್ರರೊಂದಿಗೆ ಹಾರತೊಡಗುತ್ತಾಳೆ. ಹಾರುತ್ತಾ, ಹಾರುತ್ತಾ, ಅವರು ಕಾಡುಗಳ ಮೇಲಿಂದಾಗಿ ಹಾರುವಾಗ ಕೆಳಗೆ ನೋಡುವ ಬಾನಿಗೆ ನೂರಾರು ದೀಪಗಳು ಕಾಣಿಸುತ್ತವೆ.

##
ಮಕ್ಕಳನ್ನು ಹಿಂಬಾಲಿಸುತ್ತಾ ಬಾನಿ ಆ ದೀಪಗಳೆಡೆಗೆ ಹೋಗುತ್ತಾಳೆ. ಅಲ್ಲಿ ಆಕೆ ದೈತ್ಯ ಅಣಬೆಗಳ ಒಂದು ಪಟ್ಟಣವನ್ನು ನೋಡುತ್ತಾಳೆ. ಅಲ್ಲಿ ಹಸಿರು ಅಣಬೆಗಳಿರುತ್ತವೆ, ಹಳದಿ, ಬಿಳಿ, ನೇರಳೆ ಹಾಗೂ ಕೆಂಪು ಅಣಬೆಗಳಿರುತ್ತವೆ. ಪ್ರತಿಯೊಂದು ಅಣಬೆಯಲ್ಲೂ ಒಂದೊಂದು ಮನೆ ಇರುತ್ತದೆ.

##
ಒಂದು ಮನೆಯೊಳಕ್ಕೆ ಹಾರಿಕೊಂಡು ಹೋಗುತ್ತಾಳೆ ಬಾನಿ. ಅದು ಎಲ್ಲಾ ಮನೆಗಳಂತೆಯೇ ಇರುತ್ತದೆ. ಆದರೆ ನೆಲ ಅಣಬೆಯದು! ತುಂಬಾ ತುಂಬಾ ಮೃದು! ರತ್ನಗಂಬಳಿಗಿಂತಲೂ ಮೃದು. ಮಕ್ಕಳು ಕುಣಿಯುತ್ತಾ, ಓಡುಡುತ್ತಾ ಬಾನಿಗೆ ಅಣಬೆ ಪಟ್ಟಣವನ್ನು ತೋರಿಸುತ್ತಾರೆ.

##
“ಬಾ ನಾವು ಏನಾದರೂ ತಿನ್ನೋಣ,” ಮಕ್ಕಳೆಲ್ಲಾ ಒಟ್ಟಾಗಿ ಹೇಳುತ್ತಾರೆ. ಬಾನಿಗೆ ಎಲ್ಲೆಲ್ಲೂ ಬರೀ ವಿಚಿತ್ರವಾದ ಅಣಬೆಗಳೇ ಕಾಣಿಸುತ್ತವೆ. “ಎಂಥಾ ತಮಾಷೆಯಾಗಿವೆ ಈ ಅಣಬೆಗಳು,” ಎನ್ನುತ್ತಾಳೆ ಬಾನಿ. “ಓಹ್! ಇವು ಅಣಬೆ ಲಾಡುಗಳು!”

##
ಪ್ರತಿಯೊಂದು ಅಣಬೆಯ ಮೇಲೂ ಒಂದೊಂದು ಲಾಡು ನೋಡಿ ಅಚ್ಚರಿಪಡುತ್ತಾಳೆ ಆಕೆ. 

ಅಲ್ಲಿ ಹಳದಿ, ಹಸಿರು, ಹಾಗೂ ಬಿಳಿ ಲಾಡುಗಳು ಹಾಗೂ ಕೊಬ್ಬರಿ ಮಿಠಾಯಿ ಇರುತ್ತದೆ.

##
ಒಂದು ಲಾಡು ಮುರಿದು ತಿನ್ನುತ್ತಾಳೆ ಬಾನಿ. ಅದು ಬಹಳ ರುಚಿಕರವಾಗಿರುತ್ತದೆ. ‘ತುಂಬಾ ರುಚಿಯಾಗಿದೆ!’ ಎಂದುಕೊಳ್ಳುತ್ತಾಳೆ ಆಕೆ. ಅಷ್ಟರಲ್ಲಿ ಆಕೆಗೆ ಯಾರೋ ಕರೆದಂತಾಗುತ್ತದೆ. ತಿರುಗಿ ನೋಡುವಾಗ, ಅಣಬೆ ಪುಸ್ತಕಗಳು ಕಾಣಿಸುತ್ತವೆ.

##
ಅವುಗಳ ಪುಟಗಳು ತನ್ನಿಂತಾನೇ ತೆರೆದುಕೊಳ್ಳುತ್ತವೆ. ಅವುಗಳಲ್ಲಿರುವ ಆಕೃತಿಗಳು ಮೇಲೆ ಕೆಳಗೆ ಕುಣಿದಾಡುತ್ತವೆ.

“ಬಾ ಬಾನಿ… ನಮ್ಮೊಂದಿಗೆ ಓದು!”

##
ಬಾನಿ ಅಣಬೆ ಪುಸ್ತಕಗಳ ಬಳಿಗೆ ಹೋಗುತ್ತಾಳೆ. ಅವುಗಳಲ್ಲಿರುವ ಆಕೃತಿಗಳು ಆಕೆಗೆ ರಾಜ, ರಾಣಿ, ಯಕ್ಷಿಣಿಯರ ಹಾಗೂ ಧೀರ ಯೋಧರ ಕಥೆಗಳನ್ನು ಹೇಳುತ್ತವೆ. ಅಣಬೆ ಚಿಪ್ಸ್ ತಿನ್ನುತ್ತಾ ಕಥೆ ಕೇಳುವ ಬಾನಿಗೆ ಬಹಳ ಬಾಯಾರಿಕೆಯಾಗುತ್ತದೆ. ಮಕ್ಕಳು ಬಾನಿಯನ್ನು ಒಂದು ಹೊಳೆಯುವ ನೀರಿನ ತೊರೆಗೆ ಕರೆದೊಯ್ಯುತ್ತಾರೆ.

##
ಅದು ನಿಂಬೆ ಶರಬತ್ತಾಗಿರುತ್ತದೆ. ಅದರ ಹತ್ತಿರ ಇರುವುದು ಕಿತ್ತಳೆ ರಸದ ತೊರೆ ಹಾಗೂ ಮತ್ತೊಂದು ಮಾವಿನ ರಸದ್ದು! ಬಾನಿ ಎಲ್ಲಾ ತೊರೆಗಳಿಂದಲೂ ಸ್ವಲ್ಪ ಸ್ವಲ್ಪ ಕುಡಿಯುತ್ತಾಳೆ. ಶರಬತ್ತು ತಣ್ಣಗೆ ಹಾಗೂ ತುಂಬಾ ರುಚಿಯಾಗಿರುತ್ತದೆ.

##
ಸಂಗೀತ ಅಣಬೆಗಳಿಂದ ಅದ್ಭುತವಾದ ಸಂಗೀತ ಹೊಮ್ಮುತ್ತಿತ್ತು. ಚೂಪಾದ ತುದಿಯ ಟೋಪಿ ಹಾಗೂ ಚೂಪಾದ ತುದಿಯ ಪಾದರಕ್ಷೆ ಹಾಕಿರುವ ಒಬ್ಬ ಪುಟ್ಟ ಹುಡುಗನ ಜೊತೆ ಬಾನಿ ನರ್ತಿಸುತ್ತಾಳೆ. “ನಿನ್ನ ಹೆಸರೇನು?” ಎಂದು ಬಾನಿ ಕೇಳಿದಾಗ, “ನಾನು ಚೂಪಣ್ಣ,” ಎನ್ನುತ್ತಾನೆ 

ಆ ಹುಡುಗ.

##
ಅವನ ಮುಖ ಕೂಡಾ ಚೂಪಾಗಿರುತ್ತದೆ! ನಂತರ ಹೃದಯಾಕಾರದ ಟೋಪಿ ಹಾಗೂ ಪಾದರಕ್ಷೆ ಹಾಕಿರುವ, ಹೃದಯಾಕಾರದ ಮುಖ ಇರುವ ಒಬ್ಬ ಹುಡುಗಿಯ ಜೊತೆ ಬಾನಿ ನರ್ತಿಸುತ್ತಾಳೆ. ನನ್ನ ಹೆಸರು, “ಹೃದಯ ರಾಣಿ,” ಎಂದು ಹಾಡುತ್ತಾಳೆ ಆ ಪುಟ್ಟ ಹುಡುಗಿ.

##
ಎಲ್ಲಾ ಮಕ್ಕಳ ಜೊತೆಗೂ ಹಾಡಿ ಕುಣಿಯುತ್ತಾಳೆ ಬಾನಿ. ಆಕೆಗೆ ಸುಸ್ತಾಗುತ್ತದೆ. ವಿಶ್ರಮಿಸೋಣವೇ ಎಂದು ಅವಳು ಕೇಳಿದಾಗ, “ಸಮಯವಿಲ್ಲ! ಸಮಯವಿಲ್ಲ! ಬೇಕಾದರೆ ನಿಂಬೆ ಶರಬತ್ತು ಕುಡಿ,” ಮಕ್ಕಳೆಂದಾಗ, ಬಾನಿ ಸ್ವಲ್ಪ ಶರಬತ್ತು ಕುಡಿದು ಸುಧಾರಿಸಿಕೊಳ್ಳುತ್ತಾಳೆ.

##
“ನಾವೀಗ ಬೆಟ್ಟಗಳ ಕಡೆಗೆ ಹಾರೋಣ,” ಎನ್ನುತ್ತಾರೆ ಮಕ್ಕಳು. ನಂತರ ಎಲ್ಲರೂ ಕೇಕ್, ಐಸ್ ಕ್ರೀಮ್ ಹಾಗೂ ಸಿಹಿತಿಂಡಿಯಿಂದ ಮಾಡಿದ ಬೆಟ್ಟಗಳ ಮೇಲೆ ಹಾರುತ್ತಾರೆ.

##
ಕೊನೆಯ ಬೆಟ್ಟದ ಬಳಿಗೆ ಬರುತ್ತಾರೆ. ಅದು ಆಟಿಕೆಗಳ ಬೆಟ್ಟ. ಅಷ್ಟೊಂದು ಆಟಿಕೆಗಳನ್ನು ಬಾನಿ ಅದುವರೆಗೂ ನೋಡಿರಲೇ ಇಲ್ಲ! ಥಟ್ಟನೆ ಪುಟಿದು ಹಾರುವ, ಉಜ್ವಲ ಬಣ್ಣದ ಜಾದೂ ಚೆಂಡಿನೊಡನೆ ಅತ್ತಿಂದಿತ್ತ ಇತ್ತಿಂದತ್ತ ಕುಣಿಯುತ್ತಾ ಆಡುತ್ತಾರೆ. ರೊಯ್ಯೆಂದು ಬಂದ ಆಟದ ಕಾರುಗಳು ಅವರನ್ನೆಲ್ಲಾ ಸವಾರಿ ಕರೆದೊಯ್ಯುತ್ತವೆ.

##
ಅಲ್ಲಿರುವ ಚಮತ್ಕಾರಿಕ ಆಟಗಳು ಮಾತಾಡುತ್ತಾ, “ನಮ್ಮನ್ನು ಒಟ್ಟು ಸೇರಿಸು,” ಎಂದವು. ಬಣ್ಣ ಬಣ್ಣದ ಚೌಕಗಳು, “ನಮ್ಮನ್ನು ಒಂದರ ಮೇಲೊಂದು ಜೋಡಿಸಿ ಬೀಳಿಸು,” ಎಂದವು. ಹೀಗೆ ವಿವಿಧ ಆಟಗಳನ್ನು ಸಂತೋಷದಿಂದ ಆಡುತ್ತಾಳೆ ಬಾನಿ.

ಅಷ್ಟರಲ್ಲೇ ಮನೆಗೆ ಹೋಗುವ ಸಮಯವಾಯ್ತು. ಎಲ್ಲರೂ ತಿರುಗಿ ಕಾಡುಗಳ ಮೇಲಿನಿಂದಾಗಿ ಬಾನಿಯಳ ಮನೆಯ ಕಡೆಗೆ ಹಾರುತ್ತಾರೆ.

##
“ಟಾ ಟಾ ಬಾನಿ, ಮತ್ತೆ ಬಾ!” ಎನ್ನುತ್ತಾ, ಮಕ್ಕಳು ಮತ್ತೆ ಅಣಬೆ ಪಟ್ಟಣದ ಕಡೆಗೆ ಹಾರುತ್ತಾರೆ.

##
ತನ್ನ ಹಾಸಿಗೆಯಲ್ಲಿ ಮಲಗುವ ಬಾನಿ ನಿದ್ರೆಗೆ ಜಾರುತ್ತಾಳೆ. ಬೆಳಗ್ಗೆ ಏಳುತ್ತಾ, ರಾತ್ರಿ ಒಂದು ಸುಂದರ ಕನಸು ಕಂಡೆ ಎಂದುಕೊಳ್ಳುತ್ತಾಳೆ. ಆದರೆ ಅವಳು ಕೈ ತೆರೆದು ನೋಡಿದಾಗ ಕೈಯಲ್ಲಿ ಒಂದು… ಬಾನಿ ತನ್ನ ಕೈಯಲ್ಲಿ ಏನನ್ನು ನೋಡಿರಬಹುದು? ಬಾನಿಯಳ ಬಗ್ಗೆ ನೀವೇ ಯಾಕೆ ಒಂದು ಚಿಕ್ಕ ಹಾಗೂ ಚೊಕ್ಕ ಕಥೆ ಬರೆಯಬಾರದು?

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: D. Annapoorna
* Language: kn

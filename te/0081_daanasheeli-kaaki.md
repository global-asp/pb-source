# దానశీలి కాకి

##
అది తెల్లవారుజాము సమయం. గూటిలోని కాకి నిద్ర లేచి, చుట్టూ పరికించింది విసుగ్గా. గొంతు సవరించుకుని కొన్నిసార్లు కావు కావు మంది.... విసుగ్గా. అది ఒక్కసారిగా చెవులు రిక్కించింది. పక్కనే ఎక్కడో ఒక కోకిల తీయని పాట పాడుతోంది.

##
కొంచెం సేపు ఆ కాకి ఆ పాటని ఆనందించింది. తరువాత దానికి వెర్రెత్తింది. ఇది న్యాయం కాదు... కోకిల పెట్టిన గుడ్డును తను వెచ్చగా పొదిగింది. ఇప్పుడు ఆ చిన్న పక్షి తనకన్నా ఎంతో బాగా పాడుతోంది. 

కానీ... తను అసూయ పడకూడదు. "ఆ కోకిల దగ్గర పాడటం నేర్చుకోవాలి..." అనుకుంది కాకి.

##
కోకిలను వెతుక్కుంటూ కాకి వెళ్ళి, చివరకు దాన్ని చూసింది. కాకి వైపు కోకిల కొంచెం అనుమానంగా చూసింది. కానీ కాకి చాలా గౌరవంగా చూస్తూ, "నువ్వు నాకు పాడటం నేర్పిస్తావా?" అని వినయంగా అడిగింది. 

"తప్పకుండా, కానీ ఒక షరతు మీద," అంది కోకిల "నువ్వు ప్రతి రోజూ ఇక్కడికి తెల్లవారుతుండగానే రావాలి," అంది. కాకి తలూపింది.

"సరే మంచిది, నీకు రేపటి నుండే పాఠాలు మొదలు," అంది, కోకిల తన పనులు చేసుకోటానికి ఎగిరిపోతూ.  

##
కాకికి నిద్ర అంటే చాలా ఇష్టం, సూర్యోదయానికి ముందు ఎప్పుడూ నిద్ర మేల్కొని ఎరుగదు. కానీ మర్నాటి ఉదయమే సంగీతం పాఠాలు మొదలవుతాయి! నిద్రపోయే ముందు గడియారాన్ని సరిచేసి అలారం మోగేలా పెట్టింది. అలారం మోగగానే, కాకి మంచంలోంచి దూకి కళ్ళు నలుపుకుంటూ నిద్రని తరిమేసి, పాటలు నేర్చుకోటానికి పరిగెత్తింది.

##
అప్పటికే కోకిల అసహనంగా ఎదురుచూస్తోంది. కాకి వచ్చి పక్క కొమ్మ మీద వాలిందో లేదో సంగీత పాఠం మొదలయ్యింది. "ఇప్పుడు ఇలా నువ్వు పాడాలి..." అంటూ "కుహూ, కుహూ," అంటూ కూసింది. కాకి ఉత్సాహంగా ప్రయత్నించింది. కానీ ’కా.., కా..’ అని మాత్రమే అనగలిగింది. కొంచెంసేపటికి కోకిల విసిగి వేసారిపోయింది. 

"నీకు సంగీతం నేర్పటం అసాధ్యం, నువ్వు వేరే గురువును చూసుకో," అంటూ ఎగిరిపోయింది. 

##
కాకి చాలా నిరుత్సాహపడింది. కన్నీరు కారుస్తూ తన గూటికి చేరుకుంది.  

##
రోజులు గడుస్తున్నాయి. ఒక రోజు ఆకాశం నల్ల మబ్బులతో నిండటం కాకి చూసింది. చల్లని గాలి వీస్తూ సన్నని తుంపరతో వాన కురవటం మొదలు పెట్టింది. నెమలి తన అందమైన పింఛాన్ని విప్పి నాట్యం చెయ్యటం తన గూటినుంచి కాకి చూసింది. దానికి నాట్యం చెయ్యాలనే కోరిక బలంగా కలిగింది. తన కోరిక తీరటంలో నెమలి సాయం చెయ్యగలదేమో, అని ఆలోచిస్తూ, నెమలిని కలవటానికి ఎగిరి వెళ్ళింది.  

##
"నెమలీ, నువ్వు నాకు నాట్యం నేర్పలేవా?" అని నెమలిని అడిగింది కాకి.

"తప్పకుండా నేర్పుతాను... నేను ఏం చేస్తానో నువ్వు అలాగే చెయ్యి!" అంటూ తన పొడవాటి పింఛాన్ని పురి విప్పింది. కాకి ప్రయత్నించింది.

##
"నేను చేస్తున్నప్పుడు సరిగ్గా చూడు, నువ్వు చేస్తోంది సరికాదు," చెప్పింది నెమలి. 

కాకి ప్రయత్నించింది, మళ్ళీ మళ్ళీ ప్రయత్నించింది. కానీ సరిగా చేయలేకపోయింది. నెమలికి చాలా కోపం వచ్చింది. "నువ్వు ఎప్పటికీ నాట్యం నేర్చుకోలేవు," అని తిట్టి, ఎగిరిపోయింది.

##
కాకి చాలా చింతించింది. తనకు పాడటం రాదు, నాట్యం చెయ్యడం రాదు. ఒకవేళ తను అందమైన గూడు కట్టడం నేర్చుకోగలదేమోనని, గిజిగాడు దగ్గర పాఠాలు నేర్చుకోటానికి వెళ్ళింది కాకి. కానీ గిజిగాడు అసలు కాకి చెప్పేది వినిపించుకునే ధోరణిలోనే లేదు.
"నువ్వా? నువ్వు ఎప్పటికీ నా గూడులాంటిది కట్టలేవు," గర్వంగా అంటూ, కాకిని పంపేసింది.

##
కాకి చాలా బాధపడింది. అసలు ఏ విషయంలో తాను గొప్పదో ఎలా తెలుసుకోవటం? అలా ఆలోచిస్తూ, తన గూటిలోనుంచి కిందకి చూస్తూ, అక్కడున్న ఇంటి వెనకవైపు పెరట్లో ఒక అన్నం ముద్దను చూసింది. పెద్దగా కావ్ కావ్ మని అరుస్తూ తన స్నేహితుల్ని, బంధువుల్ని విందుకు ఆహ్వానించింది. అన్నీ కలిసి కడుపునిండా అన్నం మెతుకులు తిన్నాయి.

##
అప్పుడు ఒక ఆలోచన వచ్చింది కాకికి. తను పాడలేకపోవచ్చు, నాట్యం చెయ్యలేక పోవచ్చు, అందమైన గూడు కట్టలేక పోవచ్చు.. కానీ, తను ఆహారాన్ని చూసినప్పుడు, ఇతరులను పిలిచి వాళ్ళతో ఆహారాన్ని పంచుకున్నట్టు మరే ఇతర పక్షి పంచుకుంటుంది? కోకిల కాదు, నెమలి కాదు, గిజిగాడు కానే కాది. తనలాగా ఇతర కాకులు తప్ప, మరే పక్షి ఆ పని చెయ్యదు. తన గురించి తానే ఈ విషయాన్ని తెలుసుకున్నందుకు కాకి చాలా సంతోషపడి పోయింది. అలాంటి ఉదార బుద్ధిగల కాకి కుటుంబానికి చెందినందుకు గర్వపడింది.

##
కాకి చాలా సంతోషంగా ఉండటం చూసిన మిగతా కాకులు "ఏమిటి కాకి? త్వరలో పెళ్ళి చేసుకోబోతున్నావా ఏం...?" అంటూ ఆటపట్టించాయి. కాకి సిగ్గుతో ఎర్రబడింది. 

##
ఈ బొమ్మకి మీకు ఇష్టమైన రంగులు వెయ్యండి.

##
* License: [CC-BY]
* Text: Venkatramana Gowda
* Illustration: Padmanabh
* Translation: Ambika Ananth
* Language: te

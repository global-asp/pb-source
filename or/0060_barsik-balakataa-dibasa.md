# ବାର୍ଷିକ ବାଳକଟା ଦିବସ

##
ଆଜି ଶ୍ରୀଙ୍ଗେରୀ ଶ୍ରୀନିବାସର ବାର୍ଷିକ ବାଳକଟା ଦିନ ଥିଲା। 

##
ଶ୍ରୀଙ୍ଗେରୀ ଶ୍ରୀନିବାସ ପ୍ରତିଥର ଭଳି ସ୍ଥାନୀୟ ବାରିକ ପାଖକୁ ଯିବା ପାଇଁ ଘରୁ ବାହାରି ପଡ଼ିଲା। 

##
କିନ୍ତୁ ବାରିକ କହିଲା, “ଆଜି, ଏତେ ଲମ୍ୱା ବାଳ କାଟିବାକୁ ମୋ ପାଖରେ ସମୟ ନାହିଁ!” 

##
ଦୁଃଖୀ ହୋଇ, ଶ୍ରୀଙ୍ଗେରୀ ଶ୍ରୀନିବାସ ନିଜ ସ୍ତ୍ରୀ ପାଖରୁ ସାହାଯ୍ୟ ପାଇବା ପାଇଁ ଘରକୁ ଫେରିଆସିଲା। 

##
କିନ୍ତୁ ତା’ ସ୍ତ୍ରୀ କହିଲା, “ଆଜି ମୋ ପାଖରେ ଏତେ ଲମ୍ୱା ବାଳ କାଟିଦେବାକୁ ସମୟ ନାହିଁ!” 

##
କିଛିଟା ରାଗିଯାଇ ଶ୍ରୀଙ୍ଗେରୀ ଶ୍ରୀନିବାସ ସାଂଗ ଦରଜୀ ପାଖକୁ ଗଲା। 

##
କିନ୍ତୁ ଦରଜୀ କହିଲା, “ମୋ ପାଖରେ ଏତେ ଲମ୍ୱାବାଳ କାଟିବାକୁ ସମୟ ନାହିଁ!” 

##
ଏଇନା ଟିକିଏ ଚିନ୍ତିତ ହେଇ, ଶ୍ରୀଙ୍ଗେରୀ ଶ୍ରୀନିବାସ ଆଉ ଏକ ବଢ଼େଇ ସାଂଗ ପାଖକୁ ଗଲା। 

##
କିନ୍ତୁ ବଢ଼େଇ କହିଲା, “ଆଜି ମୋ ପାଖରେ ଏତେ ଲମ୍ୱାବାଳ କାଟିଦେବାକୁ ସମୟ ନାହିଁ!” 

##
ବିଚାରା, ଶ୍ରୀଙ୍ଗେରୀ ଶ୍ରୀନିବାସ, ଯାହା ଜଣାଯାଉଛି ଏଥର ବାର୍ଷିକ ବାଳକଟା ଦିନରେ କେହି ତା’ ବାଳ କାଟି ଦେବେନି। 

##
କାନ୍ଦି କାନ୍ଦି ସିଏ ଗାଁ ପାଖ ଜଂଗଲ ଦେଇ ଚାଲିବାକୁ ଲାଗିଲା। 

##
ସିଏ ଗୋଟେ ଗୁମ୍ଫା ପାଖରେ ବସି ବଡ଼ପାଟିରେ କାନ୍ଦିଲା। 

##
“ଦିନ ପ୍ରାୟ ସରିଆସିଲାଣି। ଆଜି ମୁଁ କେମିତି ମୋ ବାଳ କାଟିବି? ହେ ଭଗବାନ ମୋତେ ସାହାଯ୍ୟ କର!” 

##
ଗୁମ୍ପା ଭିତରେ ଶାନ୍ତିରେ ଶୋଇଥିବା 

ବାଘଟି ଏମିତି ପାଟି ଶୁଣି ସିଏ ବ୍ୟତିବ୍ୟସ୍ତ ହୋଇପଡ଼ିଲା। 

##
ସେ ଶ୍ରୀଙ୍ଗେରୀ ଶ୍ରୀନିବାସ ଆଡ଼କୁ ଗର୍ଜନ କରି ବାହାରି ଆସିଲା। 

##
ବିଚରା ଶ୍ରୀଙ୍ଗେରୀ ଶ୍ରୀନିବାସ 

ଏତେ ଡରିଗଲା, ଏତେ ଡରିଗଲା, ଏତେ ଡରିଗଲା... 

##
ଯେ ତା’ର ସବୁତକ ବାଳ ଖସି ପଡ଼ିଲା। 

##
ଶ୍ରୀଙ୍ଗେରୀ ଶ୍ରୀନିବାସ ପୁରା ରାସ୍ତା ଦୌଡ଼ିକରି ନିଜ ଗାଁରେ ପହଂଚିଗଲା। 

ବାଘ ଶୋଇବା ପାଇଁ ଚାଲିଗଲା। 

##
ବର୍ତ୍ତମାନ ଶ୍ରୀଙ୍ଗେରୀ ଶ୍ରୀନିବାସକୁ ଅନେକ ଦିନ ଯାଏ ବାଳ କଟିବାକୁ ପଡ଼ିବନି। 

##
* License: [CC-BY]
* Text: Rohini Nilekani
* Illustration: Angie & Upesh
* Translation: Prabasini Mahakud Tiwari
* Language: or

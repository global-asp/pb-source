# ಮೋರುವಿನ ಲೆಕ್ಕಾಚಾರ

##
ಮೋರು ತನ್ನದೇ ಆದ ಇಷ್ಟಾನಿಷ್ಟಗಳನ್ನು ಹೊಂದಿದ್ದನು.

ಅವನಿಗೆ ಏನಾದರೂ ಇಷ್ಟವಾದರೆ ಅದನ್ನು ಬಹಳ ಪ್ರೀತಿಸುತ್ತಿದ್ದನು.

ಹಾಗೆಯೇ, ಏನಾದರೂ ಇಷ್ಟವಾಗದಿದ್ದರೆ, ಅದನ್ನು ತುಂಬಾ ದ್ವೇಷಿಸುತ್ತಿದ್ದನು.

ಅವನಿಗೆ ಮಾಡಲು ಇಷ್ಟವಿಲ್ಲದ ಕೆಲಸವನ್ನು ಮಾಡಿಸಲು ಯಾರಿಂದಲೂ ಆಗುತ್ತಿರಲಿಲ್ಲ. ಅದೇ ರೀತಿ, ಅವನು ಮಾಡಬೇಕೆಂದಿರುವುದನ್ನು ತಡೆಯಲು ಕೂಡ ಯಾರಿಂದಲೂ ಸಾಧ್ಯವಿರಲಿಲ್ಲ.

##
ಮರಗಳನ್ನು ಹತ್ತುವುದು, ಮಾವಿನಕಾಯಿಗಳನ್ನು ಕದಿಯುವುದೆಂದರೆ ಅವನಿಗೆ ಅಚ್ಚುಮೆಚ್ಚು.

ಅವನು ಕೊಂಬೆಗಳ ಮೇಲೆಲ್ಲಾ ಹರಿದಾಡುತ್ತಾ, ಓಡಾಡುತ್ತಾ ದಟ್ಟ ಅಡವಿಯೊಳಗಿನ ಚಿರತೆಯಂತೆ ನಟನೆ ಮಾಡುತ್ತಿದ್ದ.

ಮೋರು, ಮಿನುಗುವ ದೊಡ್ಡ ತಲೆಯುಳ್ಳ ನೀಲಿ-ಹಸಿರು ಬಣ್ಣದ ನೊಣ, ಚುರುಕಾದ ದೇಹದ ಮಿಡತೆ ಮತ್ತು ಮುಟ್ಟಿದಾಗ ಕೈಬೆರಳುಗಳಿಗೆ ಬಣ್ಣ ಮೆತ್ತಿಸುವ ಹಳದಿ ಚಿಟ್ಟೆ ಮುಂತಾದ ಕೀಟಗಳನ್ನು ಹಿಡಿದು ಸಂತೋಷಪಡುತ್ತಿದ್ದ. ಮೋರುವಿಗೆ ಆಗಸದೆತ್ತರಕ್ಕೆ ಗಾಳಿಪಟ ಹಾರಿಸುವುದೆಂದರೆ ತುಂಬಾ ಇಷ್ಟ.

ಸೂರ್ಯನನ್ನು ಮುಟ್ಟಬೇಕೆಂದು ವೇಗವಾಗಿ ಹಾರುತ್ತಿರುವ ಹದ್ದಿನಂತೆ, ತನ್ನ ಗಾಳಿಪಟ ಸಹ ಮೋಡಗಳಾಚೆ ಹಾರಬೇಕೆನ್ನುವ ಆಸೆಯಿಂದ ದೊಡ್ಡ ಮನೆಯ ಮಹಡಿಯ ಮೇಲೆ ಹತ್ತಿ ಪಟ ಹಾರಿಸುತ್ತಿದ್ದ.

##
ಮೋರು ಸಂಖ್ಯೆಗಳನ್ನು ಇಷ್ಟಪಟ್ಟಿದ್ದ. ಅವನಿಗೆ ಸಂಖ್ಯೆ ‘ಒಂದು' ಸಣಕಲು ಮತ್ತು ಒಬ್ಬಂಟಿಯಾಗಿಯೂ, ‘ಒಂದು ನೂರು' ಧಡೂತಿ ಮತ್ತು ಸಂಪದ್ಭರಿತವಾಗಿ ಕಾಣುತ್ತಿತ್ತು.

‘ಒಂಭತ್ತು' ಆಹಾ ಎಷ್ಟೊಂದು ಲಾವಣ್ಯವತಿ, ಅದು ‘ಒಂದು' ಸಂಖ್ಯೆಯ ಪಕ್ಕಕ್ಕೆ ನಿಂತು 'ಹತ್ತೊಂಭತ್ತು' ಆದಾಗಲಂತೂ ಲಾವಣ್ಯತೆ ಇನ್ನಷ್ಟು ಹೆಚ್ಚಾದಂತೆ ಅನಿಸುತ್ತಿತ್ತು.

ಸಂಖ್ಯೆಗಳು ಎಂದಿಗೂ ಮುಗಿಯದ ಮೆಟ್ಟಿಲುಗಳಂತೆ. ಮೋರು ಅವುಗಳನ್ನು ಒಂದೊಂದಾಗಿ ಹತ್ತುತ್ತಿರುವಂತೆ, ಸ್ಪರ್ಧೆಗೆ ಬಿದ್ದವನಂತೆ ಜೋರಾಗಿ ನೆಗೆಯುತ್ತಾ ಒಂದೇ ಸಲಕ್ಕೆ ಎರಡು, ಮೂರು ಅಥವಾ ನಾಲ್ಕು ಮೆಟ್ಟಿಲುಗಳನ್ನು ಹತ್ತುತ್ತಿರುವ ಹಾಗೆ ಕಲ್ಪನೆ ಮಾಡಿಕೊಳ್ಳುತ್ತಿದ್ದ.

##
ಹಾಗೆಯೇ, ಅವನಿಗೆ ಸುಸ್ತಾದಾಗ, ಅವನು ಮೆಟ್ಟಿಲುಗಳ ಕಟಕಟೆಯಿಂದ ಕೆಳಗೆ ಜಾರುತ್ತಿರುವಂತೆ ಮತ್ತು ಸಂಖ್ಯೆಗಳು ಅವನಿಗೆ ಕೈ ಬೀಸುತ್ತಿರುವಂತೆ ಊಹಿಸಿಕೊಳ್ಳುತ್ತಿದ್ದ. ಸಂಖ್ಯೆಗಳು, ಊಟದ ಸಮಯದಲ್ಲಿ ಹೊಟ್ಟೆ ತುಂಬುವ ಮೊದಲೇ ಖಾಲಿಯಾಗುವ ಅನ್ನದ ಹಾಗಲ್ಲ, ಆಟ ಇನ್ನೇನು ಮೋಜಿನ ಘಟ್ಟ ತಲುಪುತ್ತಿದೆ ಎನ್ನುವಷ್ಟರಲ್ಲಿ ಮನೆಗೆ ಹೋಗಿಬಿಡುವ ಸ್ನೇಹಿತರಂತಲ್ಲ, ಅವು ಯಾವಾಗಲೂ ಜೊತೆಗಿರುತ್ತವೆ.

ಅವುಗಳ ಜೊತೆಗೆ ಬಹಳ ಮೋಜು ಮಾಡಬಹುದು, ಚಮತ್ಕಾರ ಮಾಡಬಹುದು, ಅವುಗಳನ್ನು ವರ್ಗೀಕರಿಸಬಹುದು, ಹೊಂದಿಸಬಹುದು, ಹಂಚಬಹುದು, ಒಂದೇ ಸಾಲಿನಲ್ಲಿ ಬರೆಯಬಹುದು, ಒಟ್ಟು ಸೇರಿಸಬಹುದು ಮತ್ತು ಬೇರ್ಪಡಿಸಬಹುದು.

##
ಮೋರುವಿನ ಹಲವಾರು ಗೆಳೆಯರು ಶಾಲೆಗೆ ಹೋಗುತ್ತಿದ್ದರು ಎಂಬ ಕಾರಣಕ್ಕಾಗಿ, ಅವನು ಕೂಡ ಶಾಲೆಗೆ ಹೋಗುವುದನ್ನು ಇಷ್ಟಪಡುತ್ತಿದ್ದ.

ಬೆಳಗ್ಗೆ ಎದ್ದು, ಎಲ್ಲಾದರೂ ಹೋಗುವುದೆಂದರೆ ಅವನಿಗೆ ಖುಷಿಯಾಗುತ್ತಿತ್ತು. ಅವನಿಗೆ ದೊಡ್ಡ ಆಟದ ಮೈದಾನವೆಂದರೆ ಬಲು ಇಷ್ಟ, ಆದರೆ ತರಗತಿಗೆ ಹೋಗುವುದು ಬಲು ಕಷ್ಟ. ಮೋರುವಿಗೆ ಮೇಷ್ಟ್ರು ಇಷ್ಟವಾಗುತ್ತಿರಲಿಲ್ಲ. ತರಗತಿಯೊಳಗೆ ಕುಳಿತರೆ ಅವನಿಗೆ ಕೋಣೆಯೊಳಗೆ ಬಂಧಿಸಿಟ್ಟ ಹಾಗೆ ಅನಿಸುತ್ತಿತ್ತು. ಮಕ್ಕಳು ಪ್ರಶ್ನೆ ಕೇಳುವಂತಿಲ್ಲ, ಅತ್ತ ಇತ್ತ ಚಲಿಸುವಂತಿಲ್ಲ ಮತ್ತು ಏನಾದರೂ ಹೇಳಬೇಕೆನಿಸಿದಾಗ ಮಾತನಾಡುವಂತಿಲ್ಲ. ಮೇಷ್ಟ್ರು ಬಹಳ ಕೋಪಿಷ್ಟರಾಗಿದ್ದರು.

ಅವರಿಗೆ ಮಕ್ಕಳನ್ನು ಕಂಡರೆ ಸ್ವಲ್ಪವೂ ಇಷ್ಟವಿಲ್ಲ ಎಂದು ಮೋರುವಿಗೆ ಅನಿಸುತ್ತಿತ್ತು. ಬಹುಶಃ, ಅವರಿಗೆ ಶಿಕ್ಷಕನಾಗುವುದು ಅಥವಾ ಶಾಲೆಗೆ ಬರುವುದು ಕೂಡ ಇಷ್ಟವಿರಲಿಲ್ಲ. ಹಾಗೆಯೇ, ಮಕ್ಕಳಿಗೂ ಮೇಷ್ಟ್ರು ಅಪ್ರಿಯರಾಗಿದ್ದರು.

##
ಪ್ರತಿದಿನ ಮೇಷ್ಟ್ರು ಕಪ್ಪುಹಲಗೆಯ ಮೇಲೆ ಅವತ್ತಿನ ಪಾಠವನ್ನು ಬರೆದು, ಮಕ್ಕಳಿಗೆ ಅದನ್ನು ತಮ್ಮ ಸ್ಲೇಟಿನ ಮೇಲೆ ಬರೆದುಕೊಳ್ಳಿ ಎಂದು ಗಟ್ಟಿಧ್ವನಿಯಲ್ಲಿ ಹೇಳಿ ಹೊರಗೆ ಹೊರಟು ಹೋಗುತ್ತಿದ್ದರು.

ವಾಪಸ್ಸು ಬಂದ ನಂತರ ಎಲ್ಲರೂ ಸರಿಯಾಗಿ ಬರೆದುಕೊಂಡಿರುವರೋ ಇಲ್ಲವೋ ಎಂದು ನೋಡುತ್ತಿದ್ದರು.
ಯಾರಾದರೂ ತಪ್ಪು ಬರೆದುಕೊಂಡಿದ್ದರೆ, ಮೇಷ್ಟ್ರಿಗೆ ತುಂಬಾ ಕೋಪ ಬಂದು ಬಯ್ಯುತ್ತಿದ್ದರು.

ಕೆಲವೊಮ್ಮೆ ತುಂಬಾ ಸಿಟ್ಟು ಬಂದಾಗ ಮಕ್ಕಳಿಗೆ ಸರಿಯಾಗಿ ಹೊಡೆಯುತ್ತಿದ್ದರು.

##
ಒಂದು ದಿನ ಮೇಷ್ಟ್ರು ಕಪ್ಪುಹಲಗೆಯ ಮೇಲೆ ಕೆಲವು ಲೆಕ್ಕಗಳನ್ನು ಬರೆದರು. ಆ ಲೆಕ್ಕಗಳು ಸುಲಭವಾಗಿದ್ದವು, ಆದರೆ ಬೋರು ಹೊಡೆಸುವಂತಿದ್ದವು. ಮೋರುವಿಗೆ ಲೆಕ್ಕ ಬಿಡಿಸಲು ಮನಸ್ಸಿರಲಿಲ್ಲ, ಅಲ್ಲದೇ ಅವನ ಬಳಿ ಸ್ಲೇಟು ಕೂಡ ಇರಲಿಲ್ಲ.

ಅವನ ಸ್ಲೇಟು ತುಂಡಾಗಿತ್ತು ಮತ್ತು ಹೊಸ ಸ್ಲೇಟು ಕೊಡಿಸಲು ಅವನ ತಾಯಿಯ ಬಳಿ ಹಣ ಇರಲಿಲ್ಲ. ಲೆಕ್ಕ ಬಿಡಿಸುವ ಬದಲು, ಮೋರು ಗೋಡೆಯನ್ನು ಹತ್ತುತ್ತಿದ್ದ ನೂರಾರು ಇರುವೆಗಳನ್ನು ಎಣಿಸಿದ. ಅವನು ಹೊರಗಡೆ ಇದ್ದ ಮರದ ಕಡೆ ನೋಡಿದ ಮತ್ತು ಎಲೆಗಳು ಸರಿಯಾಗಿವೆಯೇ ಎಂದು ಗಮನಿಸಿದ.

ಎಲೆಗಳ ನೆರಳೂ ಪರಿಪೂರ್ಣವಾಗಿತ್ತು. ಮೋರು, ಶಾಲೆಯ ಆವರಣ ಗೋಡೆಯ ಬಳಿ ಬಿದ್ದಿದ್ದ ತುಂಡು ಇಟ್ಟಿಗೆಗಳನ್ನು ಮನಸ್ಸಿನಲ್ಲಿಯೇ ಎಣಿಸಿದ. ಒಂದು ವೇಳೆ ಇಟ್ಟಿಗೆಯೊಂದರ ಬೆಲೆ ಐದು ರೂಪಾಯಿ ಆಗಿದ್ದಲ್ಲಿ, ಗೋಡೆಯ ಎಲ್ಲಾ ಒಡಕು ಮತ್ತು ಖಾಲಿ ಜಾಗಗಳನ್ನು ತುಂಬಿಸಲು ಒಂದು ಸಾವಿರ ರೂಪಾಯಿಗಳು ಬೇಕಾಗುತ್ತದೆ ಎಂದು ಲೆಕ್ಕಾಚಾರ ಹಾಕಿದ.

##
"ಮೋರು!" ಮೇಷ್ಟ್ರು ಸಿಟ್ಟಿನಿಂದ ಕರೆದರು. "ನೀನು ಏನನ್ನೂ ಬರೆಯುತ್ತಿಲ್ಲವೇಕೆ?" ಮೋರು ಪೆಚ್ಚಾಗಿ ನೋಡಿದ. "ನಿನ್ನ ಸ್ಲೇಟು ಎಲ್ಲಿದೆ? ಅದನ್ನು ಯಾಕೆ ತಂದಿಲ್ಲ?" ಎಂದು ಅರಚಿದರು ಮೇಷ್ಟ್ರು. 

ಮೋರುವಿಗೆ ಮೇಷ್ಟ್ರಿಗೆ ತನ್ನ ಮೇಲೆ ಸಿಟ್ಟು ಬಂದಿರುವುದು ತಿಳಿಯಿತು. "ನನ್ನ ಹಳೆ ಸ್ಲೇಟು ಮುರಿದು ಹೋಗಿದೆ, ಹೊಸತನ್ನು ಖರೀದಿಸಲು ನನ್ನ ಬಳಿ ಹಣವಿಲ್ಲ," ಎಂದು ಉತ್ತರಿಸಿದ. ಮೇಷ್ಟ್ರು ಕೋಪಗೊಂಡು ಅವನಿಗೆ ಕೋಲಿನಿಂದ ಜೋರಾಗಿ ಒಂದೇಟು ಹೊಡೆದರು.

##
ಆದರೂ ಮೋರು ನಿಧಾನಕ್ಕೆ ಮಾತು ಮುಂದುವರೆಸಿದ, "ನನ್ನ ಬಳಿ ಸ್ಲೇಟ್ ಇದ್ದಿದ್ದರೂ ನಾನು ಲೆಕ್ಕ ಮಾಡುತ್ತಿರಲಿಲ್ಲ, ಏಕೆಂದರೆ ನನಗೆ ಅದು ಇಷ್ಟವಿಲ್ಲ." ಮೇಷ್ಟ್ರು ಕುಪಿತರಾದರು. ಅವರು ಅವನ ಕೆನ್ನೆಗೆ ಹೊಡೆದರು. ಮೋರುವಿನ ಕೆನ್ನೆಯು ಕೆಂಪು ಬಣ್ಣಕ್ಕೆ ತಿರುಗಿತು. ಕೂಡಲೇ ಅವನ ಕಣ್ಣಿಂದ ಬಿಸಿ ಕಣ್ಣೀರು ಚಿಮ್ಮಿತು. ಅವನು ಎದ್ದು ಕೋಣೆಯಿಂದ ಹೊರಗೆ ಓಡಿ, ಪಡಸಾಲೆಯನ್ನು ದಾಟಿ, ಮೈದಾನದ ಆಚೆಯಿದ್ದ ಮುರುಕಲು ಗೇಟನ್ನು ದೂಡಿಕೊಂಡು ಓಡಿದ.

##
ಮರುದಿನ ಬೆಳಗ್ಗೆ ಮೋರುವಿನ ಅಮ್ಮ, ಶಾಲೆಗೆ ಹೋಗಲು ಎಂದಿನ ಸಮಯಕ್ಕೆ ಎಬ್ಬಿಸಿದರು. ಆದರೆ ಮೋರು ಏಳಲಿಲ್ಲ. ಅವನು ಹಾಸಿಗೆ ಮೇಲೆ ಮಲಗಿ, ತನ್ನ ಕಣ್ಣುಗಳನ್ನು ಗಟ್ಟಿಯಾಗಿ ಮುಚ್ಚಿಕೊಂಡಿದ್ದ. ಮರುದಿನ, ಅದರ ಮರುದಿನ ಮತ್ತು ಮೂರನೇ ದಿನವೂ ಇದೇ ಕಥೆ ಮರುಕಳಿಸಿತು.

ಯಾರಿಗೂ ಮೋರುವನ್ನು ಶಾಲೆಗೆ ಹೋಗುವಂತೆ ಪುಸಲಾಯಿಸಲು ಸಾಧ್ಯವಾಗಲಿಲ್ಲ. ಒಂದು ವಾರ ಕಳೆಯಿತು, ಒಂದು ತಿಂಗಳು ಕಳೆಯಿತು. ಮೋರು ನಿತ್ಯ ತನ್ನ ಮನೆಯ ಮುಂದಿನ ಗೋಡೆಯ ಬಳಿ ಕುಳಿತುಕೊಳ್ಳುತ್ತಿದ್ದ.

##
ಕೆಲವೊಮ್ಮೆ ಅವನು ಮಾರುಕಟ್ಟೆ ಬಳಿ ಗಂಟೆಗಟ್ಟಲೆ ಕಾಲ ಕಳೆಯುತ್ತಿದ್ದ.
ಅವನು ಮಹಡಿಯ ಮೇಲೆ ಹೋಗಿ ಗಾಳಿಪಟ ಹಾರಿಸಲು ಪ್ರಯತ್ನಿಸುತ್ತಿದ್ದ, ಆದರೆ ಆಕಾಶ ಖಾಲಿಯಾಗಿದ್ದ ಕಾರಣ ಅಷ್ಟೊಂದು ಖುಷಿ ಸಿಗುತ್ತಿರಲಿಲ್ಲ.

ಮೋರುವಿನ ಅಮ್ಮ ಬೈದರು, ಸಹೋದರ ತಮಾಷೆ ಮಾಡಿದ, ಅಜ್ಜಿ ಬೇಡಿಕೊಂಡರು, ಚಿಕ್ಕಪ್ಪ ಆಸೆ ತೋರಿಸಿದರು ಮತ್ತು ಗೆಳೆಯರು ಪುಸಲಾಯಿಸಿದರು.

ಆದರೆ, ಯಾರಿಂದಲೂ ಅವನು ಶಾಲೆಗೆ ಮರಳುವಂತೆ ಮನವೊಲಿಸಲು ಸಾಧ್ಯವಾಗಲಿಲ್ಲ.

##
ಮಳೆಗಾಲ ಬಂತು ಮತ್ತು ಬೇಸಿಗೆ ರಜೆಯ ನಂತರ ಶಾಲೆ ಪುನಃ ಆರಂಭವಾಯಿತು. ಮೋರು ಇತರ ಮಕ್ಕಳ ಜೊತೆಗೆ ಶಾಲೆಗೆ ಹೋಗುತ್ತಾನೆ ಎಂದು ಎಲ್ಲರೂ ಭಾವಿಸಿದರು.

‘‘ಇಲ್ಲ!" ಎಂದು ಖಡಾಖಂಡಿತವಾಗಿ ಹೇಳಿದ ಮೋರು. ಒಂದು ವರ್ಷ ಕಳೆಯಿತು.

ಎಲ್ಲರೂ ಮೋರುವಿನ ಆಲೋಚನೆ ಬಿಟ್ಟುಬಿಟ್ಟರು. ಬಹುಶಃ, ಮೋರು ಸ್ವತಃ ಆ ಆಲೋಚನೆಯನ್ನು ಬಿಟ್ಟುಬಿಟ್ಟಿದ್ದ. ಬದಲಾಗಿ, ಅವನು ಬೇರೆ ಕೆಲಸಗಳಲ್ಲಿ ತೊಡಗಿಕೊಂಡ.

ಅವನು ಮಾರುಕಟ್ಟೆಗೆ ಹೋಗಿ, ತರಕಾರಿ ಮಾರಾಟಗಾರರಿಗೆ ತೊಂದರೆ ಕೊಡತೊಡಗಿದ.

##
ಅವನು ತನ್ನಂತೆಯೇ ಶಾಲೆಗೆ ಹೋಗದ ಇತರ ಮಕ್ಕಳ ಗುಂಪು ಕಟ್ಟಿಕೊಂಡು, ಶಾಲೆಗೆ ಹೋಗುವ ಮಕ್ಕಳನ್ನು ಚುಡಾಯಿಸತೊಡಗಿದ.

ಅವನು ತನ್ನ ಸ್ನೇಹಿತರ ಶಾಲಾ ಪುಸ್ತಕಗಳ ಹಾಳೆಗಳನ್ನು ಹರಿದು ವಿಮಾನಗಳನ್ನು ಮಾಡುತ್ತಿದ್ದ.

ಮಹಡಿಯ ಮೇಲೆ ಹೋಗಿ, ಕೆಳಗೆ ರಸ್ತೆಯಲ್ಲಿ ಹಾದು ಹೋಗುವ ವ್ಯಕ್ತಿಗಳ ಮೇಲೆ ಕ್ಯಾಟರ್‌ಬಿಲ್ಲಿನಿಂದ ಗುರಿ ಇಟ್ಟು ಕಲ್ಲುಗಳನ್ನು ಹೊಡೆಯುತ್ತಿದ್ದ.

##
ಒಂದು ದಿನ, ಹಳೆಯ ಮೇಷ್ಟ್ರು ಶಾಲೆ ಬಿಟ್ಟು ಹೊರಟುಹೋದರು. ಅವರ ಜಾಗಕ್ಕೆ ಹೊಸ ಯುವ ಮೇಷ್ಟ್ರು ಬಂದರು.

ಆ ದಿನ ಮೋರು ಗೋಡೆಯ ಮೇಲೆ ಕುಳಿತು, ಎಂದಿನಂತೆ ಶಾಲೆಗೆ ಹೋಗುವ ಮಕ್ಕಳನ್ನು ನೋಡುತ್ತಿದ್ದ. ಆ ಮಕ್ಕಳು, ತಮ್ಮ ಜೊತೆ ಯಾಕೆ ಬರುವುದಿಲ್ಲ ಎಂದು ಕೇಳುವುದನ್ನು ಯಾವತ್ತೋ ಬಿಟ್ಟುಬಿಟ್ಟಿದ್ದರು. ಅದಲ್ಲದೇ, ಮೋರು ತಮಗೆ ತೊಂದರೆ ಕೊಡಬಹುದು ಎಂಬ ಭಯದಿಂದ ಅವರು ಅವನಿಂದ ದೂರ ಇರುತ್ತಿದ್ದರು. ಮೇಷ್ಟ್ರು ಅದೇ ದಾರಿಯಲ್ಲಿ ಹಾದು ಹೋಗುತ್ತಿದ್ದರು. ಮೋರು ಮೇಷ್ಟ್ರನ್ನು ನೋಡಿದ.

##
ಕೆಲವು ದಿನಗಳ ಬಳಿಕ ಮೇಷ್ಟ್ರು ಅದೇ ದಾರಿಯಲ್ಲಿ ಹೋಗುತ್ತಿದ್ದರು. ಅವರ ಕೈಯಲ್ಲಿ ದೊಡ್ಡ ಚೀಲವಿತ್ತು. ಅದು ಬಹಳ ಭಾರವಾಗಿತ್ತು. ಮೇಷ್ಟ್ರು ಬಹಳ ಕಷ್ಟಪಡುತ್ತಿದ್ದರು. ಮೋರು ತಲೆ ಕೆರೆದುಕೊಂಡ. ಮೇಷ್ಟ್ರು ನಿಧಾನವಾಗಿ ಮುಂದೆ ಸಾಗಿದರು. ಮೋರು ಏನೋ ಆಲೋಚಿಸಿ, ಮೇಷ್ಟ್ರ ಹಿಂದೆ ಓಡಿದ.

ಏನೂ ಮಾತನಾಡದೆ, ಚೀಲದ ಒಂದು ತುದಿಯನ್ನು ಹಿಡಿದುಕೊಂಡ. ಮೇಷ್ಟ್ರಿಗೆ ಭಾರ ಕಡಿಮೆಯಾಗಿ, ಹಾಯೆನಿಸಿತು.

ಇಬ್ಬರೂ ಸೇರಿ ಆ ಚೀಲವನ್ನು ಸಲೀಸಾಗಿ ಶಾಲೆವರೆಗೆ ಸಾಗಿಸುವುದು ಸಾಧ್ಯವಾಯಿತು.

##
ಕೆಲವು ದಿನಗಳ ಬಳಿಕ ಮೇಷ್ಟ್ರು ಅದೇ ದಾರಿಯಲ್ಲಿ ಹೋಗುತ್ತಿದ್ದರು. ಅವರ ಕೈಯಲ್ಲಿ ದೊಡ್ಡ ಚೀಲವಿತ್ತು. ಅದು ಬಹಳ ಭಾರವಾಗಿತ್ತು. ಮೇಷ್ಟ್ರು ಬಹಳ ಕಷ್ಟಪಡುತ್ತಿದ್ದರು. ಮೋರು ತಲೆ ಕೆರೆದುಕೊಂಡ. ಮೇಷ್ಟ್ರು ನಿಧಾನವಾಗಿ ಮುಂದೆ ಸಾಗಿದರು. ಮೋರು ಏನೋ ಆಲೋಚಿಸಿ, ಮೇಷ್ಟ್ರ ಹಿಂದೆ ಓಡಿದ.

ಏನೂ ಮಾತನಾಡದೆ, ಚೀಲದ ಒಂದು ತುದಿಯನ್ನು ಹಿಡಿದುಕೊಂಡ. ಮೇಷ್ಟ್ರಿಗೆ ಭಾರ ಕಡಿಮೆಯಾಗಿ, ಹಾಯೆನಿಸಿತು.

ಇಬ್ಬರೂ ಸೇರಿ ಆ ಚೀಲವನ್ನು ಸಲೀಸಾಗಿ ಶಾಲೆವರೆಗೆ ಸಾಗಿಸುವುದು ಸಾಧ್ಯವಾಯಿತು.

##
ಶಾಲೆಯ ಒಳಗೆ, ಚೀಲವನ್ನು ಜೋಪಾನವಾಗಿ ಮೇಷ್ಟ್ರ ಮೇಜಿನ ಮೇಲೆ ಇಡಲಾಯಿತು. ಮೋರುವಿಗೆ ಒಳಗೆ ನೋಡಲು ಸಾಧ್ಯವಾಗುವಂತೆ, ಮೇಷ್ಟ್ರು ಚೀಲದ ಬಾಯಿ ತೆರೆದರು.

ಅಲ್ಲಿ ಅನೇಕ ಗಾತ್ರ ಮತ್ತು ಆಕಾರದ ಬಹಳಷ್ಟು ಬಣ್ಣದ ಪುಸ್ತಕಗಳಿದ್ದವು. ಅವು ಹೊಳೆಯುತ್ತಿದ್ದವು ಮತ್ತು ಹೊಸ ಪರಿಮಳ ಸೂಸುತ್ತಿದ್ದವು.

"ನನಗೆ ಇವುಗಳನ್ನು ಹೊರಗೆ ತೆಗೆಯಲು ಸಹಾಯ ಮಾಡುತ್ತೀಯಾ?" ಎಂದು ಕೇಳಿದರು ಮೇಷ್ಟ್ರು.

##
ಮೋರು ಪುಸ್ತಕಗಳನ್ನು ಹೊರತೆಗೆಯಲು ಆರಂಭಿಸಿದ.
ಚೆಂದನೆಯ ಚಿತ್ರಗಳಿರುವ ಮುಖಪುಟವಿದ್ದ ಹಲವಾರು ಕಥೆ ಪುಸ್ತಕಗಳು ಅಲ್ಲಿದ್ದವು.

ಅವುಗಳಲ್ಲಿ ಕೆಲವು ದೊಡ್ಡ-ದೊಡ್ಡ ಅಕ್ಷರಗಳಿಂದ ಬರೆಯಲ್ಪಟ್ಟಿದ್ದವು.
ಕೆಲವೊಂದು ಪುಸ್ತಕಗಳಲ್ಲಿ ಎಷ್ಟೊಂದು ಮಾಹಿತಿಗಳಿದ್ದವೆಂದರೆ, ಅಕ್ಷರಗಳನ್ನು ಒತ್ತೊತ್ತಾಗಿ ಬರೆಯಲಾಗಿತ್ತು.

ಮೋರುವಿಗೆ ತನ್ನ ಉತ್ಸಾಹ ಹೆಚ್ಚುತ್ತಿರುವಂತೆ ಅನಿಸಿತು.ಅವನು ಎರಡು ವರ್ಷಗಳಿಂದ ಪುಸ್ತಕವನ್ನೇ ಮುಟ್ಟಿರಲಿಲ್ಲ.

##
ಮರುದಿನ, ಮೋರು ಶಾಲೆ ಮುಗಿದು, ಮಕ್ಕಳೆಲ್ಲರೂ ಮನೆಗೆ ಹೋಗುವವರೆಗೆ ಕಾಯುತ್ತಿದ್ದ.ಶಾಲೆಯಲ್ಲಿ ಮೇಷ್ಟ್ರು ಒಬ್ಬರೇ ಇದ್ದರು. ಮೋರು ಮೆಲ್ಲನೆ ಹೋಗಿ, ಬಾಗಿಲ ಬಳಿ ನಿಂತ. ಎಲ್ಲಾ ಸದ್ದು, ನಗು ಮತ್ತು ಕಿರುಚಾಟ ಮುಗಿದ ಬಳಿಕ, ಶಾಲೆಯಲ್ಲಿ ಸ್ಮಶಾನ ಮೌನ ಕವಿದಂತಿತ್ತು. ಮೇಷ್ಟ್ರು ತಲೆ ಮೇಲೆತ್ತಿ ನೋಡಿ, "ನೀನು ಬಂದಿದ್ದು ಒಳ್ಳೆಯದಾಯಿತು, ನನಗೆ ನಿನ್ನ ಸಹಾಯದ ಅಗತ್ಯವಿತ್ತು," ಎಂದರು. ಮೇಷ್ಟ್ರಿಗೆ ಯಾವ ರೀತಿಯ ಸಹಾಯ ಬೇಕಾಗಿದೆ?ಅವರಿಗೆ ಸಹಾಯ ಮಾಡಲು ಶಾಲೆಯಲ್ಲಿ ಬೇಕಾದಷ್ಟು ಮಕ್ಕಳಿದ್ದಾರೆ. "ನನಗೆ ಈ ಪುಸ್ತಕಗಳನ್ನು ಜೋಡಿಸಲು ಸಹಾಯ ಮಾಡುವೆಯಾ?"ಮೇಷ್ಟ್ರು ಬಹಳ ಆಪ್ತವಾದ ಧ್ವನಿಯಲ್ಲಿ ಹೇಳಿದರು.

##
ಮೋರು ನೆಲದ ಮೇಲೆ ಕುಳಿತುಕೊಂಡ. ಅವನ ಸುತ್ತಲೂ ಪುಸ್ತಕಗಳು ಹರಡಿದ್ದವು. ಅವುಗಳಲ್ಲಿ ಬಹಳಷ್ಟು ಕಥೆ ಪುಸ್ತಕಗಳು ಇದ್ದವು.

ಅವನು ಪ್ರಾಣಿಗಳಿಗೆ ಸಂಬಂಧಿಸಿದ ಪುಸ್ತಕಗಳನ್ನು ಒಂದು ಕಡೆಗೆ ಇಟ್ಟ. ಚಿರತೆಯ ಕಥೆಯುಳ್ಳ ಪುಸ್ತಕ, ಆನೆಗಳು ಮತ್ತು ಒಂಟೆಗಳ ಕಥೆಯುಳ್ಳ ಪುಸ್ತಕಗಳ ಜೊತೆ ಸರಿ ಹೊಂದುತ್ತಿತ್ತು.

ಯಕ್ಷಿಣಿಯರ ಕಥೆಗಳನ್ನು ದೇವ ಮತ್ತು ದೇವತೆಯರ ಕಥೆ ಪುಸ್ತಕಗಳೊಂದಿಗೆ ಜೋಡಿಸಿದರೆ ಚೆನ್ನ. ಸಾಹಸಿ ಕಥೆಗಳಿಗೆ ಅವುಗಳದ್ದೇ ಸ್ಥಾನ ಇದೆ.

ಅಥವಾ ಅವುಗಳನ್ನು ನಾಯಕರು ಅಥವಾ ಪ್ರಸಿದ್ಧ ವ್ಯಕ್ತಿಗಳ ಕಥೆಯುಳ್ಳ ಪುಸ್ತಕಗಳ ಜೊತೆಯೂ ಇಡಬಹುದು.

##
ಬಳಿಕ, ಸಂಖ್ಯೆಗಳ ಪುಸ್ತಕಗಳ ಸರದಿ ಬಂತು. ಮೋರುವಿನ ಕಣ್ಣುಗಳು ಮತ್ತು ಬೆರಳುಗಳು ನಿಧಾನಗೊಂಡವು. ದಪ್ಪನೆಯ ಸಂಖ್ಯೆಗಳು ತೆಳ್ಳನೆಯ ಸಂಖ್ಯೆಗಳೊಂದಿಗೆ ನೃತ್ಯ ಮಾಡಿದವು. ಅಡಿಪಾಯ ಗಟ್ಟಿಯಾಗಿಲ್ಲದ ಕಟ್ಟಡವು ಓಲಾಡುವಂತೆ, ಎರಡು ಅಂಕಿಗಳು ಒಂದರ ಮೇಲೆ ಒಂದು ನಿಂತು ಓಲಾಡುತ್ತಿದ್ದವು. ಗುಣಾಕಾರದ ಲೆಕ್ಕಗಳು ಆರಂಭದಲ್ಲಿ ಸಣ್ಣದಾಗಿ ಕಂಡರೂ ನಿಧಾನಕ್ಕೆ ಅಂಕಿಗಳು ಸೇರುತ್ತಾ ಸೇರುತ್ತಾ ಹೋದಂತೆ ಮೊತ್ತವು ಡುಮ್ಮಣ್ಣನಾಗಿಬಿಟ್ಟಿತು. ಭಾಗಾಕಾರದ ಲೆಕ್ಕ ಅದಕ್ಕೆ ತದ್ವಿರುದ್ದವಾಗಿತ್ತು. ನೀವು ಒಂದು ಮೊತ್ತದೊಂದಿಗೆ ಆರಂಭಿಸುತ್ತೀರಿ ಮತ್ತು ಜಾಗರೂಕತೆಯಿಂದ ಕೆಲಸ ಮಾಡಿದರೆ ನೀವೊಂದು ಆಕರ್ಷಕ ಬಾಲವನ್ನು ಸೃಷ್ಟಿಸುವಿರಿ. ನೀವು ಅದೃಷ್ಟವಂತರಾಗಿದ್ದರೆ ಅಲ್ಲಿ ಏನೂ ಉಳಿಯುವುದಿಲ್ಲ. ಒಂದಾದ ಮೇಲೊಂದರಂತೆ ಎಲ್ಲಾ ಸಂಖ್ಯೆಗಳು ಮತ್ತು ಅವುಗಳ ಕೌಶಲಗಳು ಅವನ ಬಳಿ ಮರಳಿ ಬಂದವು.

##
ಕತ್ತಲಾಯಿತು. ಶಾಲೆಯಲ್ಲಿ ವಿದ್ಯುತ್‌ದೀಪ ಇರಲಿಲ್ಲ. "ಮೋರು, ನೀನೀಗ ಮನೆಗೆ ಹೋಗು, ಆದರೆ ನಾಳೆ ಮತ್ತೆ ಬರಬಹುದು," ಎಂದರು ಮೇಷ್ಟ್ರು.
"ಆದರೆ, ದಯವಿಟ್ಟು ಮಕ್ಕಳು ಇರುವಾಗಲೇ ಬಂದರೆ ಒಳ್ಳೆಯದಿತ್ತು."
ಮರುದಿನ, ಶಾಲೆ ಆರಂಭವಾದ ಕೂಡಲೆ ಮೋರು ಬಂದ.
ಮಕ್ಕಳು ಅವನನ್ನು ನೋಡಿ ಅಚ್ಚರಿಗೊಂಡರು ಮತ್ತು ಅವರಿಗೆ ಕೊಂಚ ಭಯವೂ ಆಯಿತು.
ಅವನು ಈಗಾಗಲೇ ಒಬ್ಬ ‘ದಾದಾ'ನಂತೆ ಜನಪ್ರಿಯನಾಗಿಬಿಟ್ಟಿದ್ದ.
"ನನಗೆ ಈಗ ಸಹಾಯ ಮಾಡಲು ಒಬ್ಬರು ಸಿಕ್ಕಿದ್ದಾರೆ," ಎಂದರು ಮೇಷ್ಟ್ರು.
ಅವರು ಮೋರುವನ್ನು ಸಣ್ಣ ಮಕ್ಕಳ ಬಳಿ ಕಳಿಸಿದರು. ಅಲ್ಲಿ ಅವರು ಬರೆಯುವ ಪುಸ್ತಕಗಳಿದ್ದವು.
"ದಯವಿಟ್ಟು ಈ ಸಂಖ್ಯೆಗಳನ್ನು ಆರೋಹಣ ಮತ್ತು ಅವರೋಹಣ ಕ್ರಮದಲ್ಲಿ ಜೋಡಿಸಲು ಮಕ್ಕಳಿಗೆ ಸಹಾಯ ಮಾಡುವೆಯಾ?" ಪುಟ್ಟ ಮಕ್ಕಳು ಮೋರುವನ್ನು ಮುತ್ತಿಕೊಂಡರು; ಕಟು ವ್ಯಕ್ತಿತ್ವದ ಮೋರುವಿಗೆ ಬಹಳಷ್ಟು ವಿಷಯಗಳು ಗೊತ್ತಿವೆ ಎಂಬುದನ್ನು ತಿಳಿದು ಮಕ್ಕಳು ಚಕಿತರಾಗಿದ್ದರು.

##
ಮೋರು ಮಕ್ಕಳನ್ನು ಒಂದು ಸಾಲಿನಲ್ಲಿ ನಿಲ್ಲಿಸಿದ - ಕುಳ್ಳನೆಯ ಮಕ್ಕಳನ್ನು ಒಂದು ತುದಿಯಲ್ಲಿ ಮತ್ತು ಎತ್ತರದ ಮಕ್ಕಳನ್ನು ಇನ್ನೊಂದು ತುದಿಯಲ್ಲಿ. ಅವರಿಗೆ ಸಂಖ್ಯೆಗಳನ್ನು ಹಿಡಿದುಕೊಳ್ಳಲು ಕೊಟ್ಟ.

ಅದೀಗ ಸುಲಭವಾಯಿತು. ಕುಳ್ಳನೆಯ ಮತ್ತು ಎತ್ತರದ ಮಕ್ಕಳಲ್ಲಿ, ಯಾರನ್ನು ಎಲ್ಲೆಲ್ಲಿ ನಿಲ್ಲಿಸಬೇಕೆಂದು ತಿಳಿಯುತ್ತದೆಯೋ, ಹಾಗೆಯೇ ಸಂಖ್ಯೆಗಳನ್ನು ಕೂಡ ಜೋಡಿಸುವುದು ಸುಲಭ. ಪ್ರತಿದಿನ ಮೋರು ಶಾಲೆಗೆ ಬರುತ್ತಿದ್ದಿದ್ದು ಸ್ವಲ್ಪ ಹೊತ್ತಿಗೆಂದು, ಆದರೆ ನಿತ್ಯವೂ ಮೇಷ್ಟ್ರು ಅವನಿಗೆ ದೊಡ್ಡ, ದೊಡ್ಡ ಕೆಲಸಗಳನ್ನು ಕೊಡುತ್ತಿದ್ದರು. ಪ್ರತಿದಿನ ಅವನು ಸಂಖ್ಯೆಗಳ ಬಗೆಗೆ ತನಗಿರುವ ಪ್ರೀತಿ ಇನ್ನಷ್ಟು ಗಟ್ಟಿಯಾಗುತ್ತಿರುವುದನ್ನು ಕಂಡುಕೊಂಡ ಮತ್ತು ದಿನವೂ ಅವನಲ್ಲಿನ ಉತ್ಸಾಹ ಹಾಗೂ ಕೌಶಲ ಸಣ್ಣ ಮಕ್ಕಳ ಮೇಲೂ ಪರಿಣಾಮ ಬೀರುತ್ತಿತ್ತು.

##
ಒಂದು ತಿಂಗಳ ಬಳಿಕ, ಅದೊಂದು ದಿನ ಬೆಳಗಿನ ಹೊತ್ತು ಮೋರುವಿನ ತಾಯಿ ಅವನಿಗಾಗಿ ಹುಡುಕಾಡಿದಳು. ಅವನು ಎಲ್ಲೂ ಸಿಗಲಿಲ್ಲ.

ಅವಳು ಮಹಡಿಯ ಮೇಲೆ ಹೋಗಿ ನೋಡಿದಳು, ಆದರೆ ಅಲ್ಲಿ ಅವನ ಗಾಳಿಪಟಗಳು ನೀರಿನ ಟ್ಯಾಂಕ್ ಎದುರು ನಿರ್ಗತಿಕವಾಗಿ ಬಿದ್ದುಕೊಂಡಿದ್ದವು.

ಅವನು ಸಾಮಾನ್ಯವಾಗಿ ಕುಳಿತುಕೊಳ್ಳುತ್ತಿದ್ದ ಗೋಡೆಯನ್ನೂ ನೋಡಿದಳು, ಅಲ್ಲೂ ಮೋರುವಿನ ಸುಳಿವಿರಲಿಲ್ಲ.

ಮಾವಿನ ಮರದ ಮೇಲೆ ನೋಡಿದಳು, ಅದರ ಕೊಂಬೆಗಳ ಮೇಲೂ ಮೋರು ಕಾಣಿಸಲಿಲ್ಲ.

##
ಅವಳು ಮಾರುಕಟ್ಟೆಗೆ ಹೋದಳು. 

ಆದರೆ, ಅಲ್ಲಿ ನಿತ್ಯವೂ ಕಾಟಕೊಡುತ್ತಿದ್ದ ಹುಡುಗರ ಗುಂಪಿನ ಚಿಂತೆಯಿಲ್ಲದೆ ತರಕಾರಿ ಮಾರಾಟಗಾರರು ಆರಾಮವಾಗಿ ವ್ಯಾಪಾರದಲ್ಲಿ ತೊಡಗಿಕೊಂಡಿದ್ದರು. 

ಅಂತಿಮವಾಗಿ, ಶಾಲೆಯ ಕಡೆಗೆ ನಡೆದಳು ಮತ್ತು ಶಾಲೆಯ ಕಿಟಕಿಯಲ್ಲಿ ಇಣುಕಿ ನೋಡಿದಳು.

##
ಮೋರು ಅಲ್ಲಿದ್ದ. ಅವನು ತಲೆಬಾಗಿಸಿಕೊಂಡು, ಪುಸ್ತಕ ಓದುವುದರಲ್ಲಿ ಮಗ್ನನಾಗಿದ್ದ. ಅವನ ಹಣೆಯ ಮೇಲೆ ಗಾಢ ಏಕಾಗ್ರತೆಯ ಭಾವವಿತ್ತು ಮತ್ತು ಕಣ್ಣುಗಳಲ್ಲಿ ತಲ್ಲೀನತೆಯ ನೋಟವಿತ್ತು. ಅವನು, ತನ್ನ ಸಮವಯಸ್ಕ ಮಕ್ಕಳ ಜೊತೆ, ಗಣಿತದ ಕಠಿಣ ಲೆಕ್ಕಗಳನ್ನು ಬಿಡಿಸುವುದರಲ್ಲಿ ನಿರತನಾಗಿದ್ದ.

ಮೇಷ್ಟ್ರು ಕೂಡ ಹೊರಗೆ ನೋಡಿದರು, ಮತ್ತು ಮೋರುವಿನ ತಾಯಿಯೆಡೆಗೆ ಮೃದುವಾದ ನಗೆ ಸೂಸಿದರು. ಆಕೆ ಸಂತೋಷದಿಂದ ಮರು ನಕ್ಕಳು.

ಮೋರು ಮತ್ತೆ ಶಾಲೆಗೆ ಮರಳಿದ್ದ. ಈ ಬಾರಿ ಅವನು ಕಲಿಯುತ್ತಿದ್ದ ಮತ್ತು ಕಲಿಸುತ್ತಿದ್ದ. ಎಲ್ಲದಕ್ಕಿಂತ ಮುಖ್ಯ ಸಂಗತಿಯೇನೆಂದರೆ, ಈ ಬಾರಿ ಅವನು ಕಲಿಯುವಿಕೆಯಲ್ಲಿ ಸಂತೋಷ ಕಂಡುಕೊಂಡಿದ್ದ.

##
* License: [CC-BY]
* Text: Rukmini Banerji
* Illustration: Nina Sabnani
* Translation: Shaila Manipal
* Language: kn

# घरात उंदीर शिरला !

##
घरामध्ये एक उंदीर शिरला होता! सर्वात आधी आजीने पहिला.
"उंदीर, उंदीर" ती ओरडली आणि टुणकन सोफ्यावर चढली. उश्या सुद्धा खाली पडल्या.

##
"कुठे, कुठे?" बाबा खिडकीवर चढले. त्यांनी तर पडदेच खाली ओढले.
"तिथे, तिथे!" आई ओरडली. तिने तर टेबलवरच झेप घेतली आणि ताटे खालीच पडली.

##
"पकड, पकड!" छोट्या मिथुनने घरच्या मनीला सांगितले. 
पण मनीच उंदराला पाहून घाबरून पलंगाखाली शिरली.
"उंदीर आलाय!" ओरडत मिथुनसुद्धा मनीसोबत पलंगाखाली शिरला.

##
"आत्ता पळवून लावते!" शूरवीर आई म्हणाली. तिने झाडू आणला आणि इथे तिथे हटकायला सुरूवात केली.
"तुझ्या मागे आहे उंदीर!" बाबा ओरडले, तेव्हा आई सुद्धा पलंगाखाली लपली.

##
"मीच करते काय ते आता!" आजी ओरडली आणि सोफ्यावरून खाली उतरली.
तिने पेपरची गुंडाळी केली आणि ती इथे तिथे फटकारायला लागली.

##
"तो बघ उंदीर डावीकडे आहे!" बाबा आजीकडे बघून किंचाळले आणि पटकन खिडकीच्या वरच्या गजावर गेले.
आजीने उंदराला पाहिले आणि ती पण इतरांबरोबर पलंगाखाली शिरली.

##
"अरे देवा" बाबा हळूच पुट्पुटले. त्यांना खिडकीत अजून वर जाता येईना.
म्हणून मग ते हळूच खाली उतरले. उंदराने पहायच्या आत ते सुद्धा अखेर पलंगाखाली आले!

##
"उंदीर आला, उंदीर आला!" सारे जण ओरडले. त्यामुळे पिल्लूची मात्र झोपमोड झाली.
डोळे चोळत ती उठून बसली, तर काय गंमत दिसली तिला उशीवर?

##
दोन डोळे, चार पाय आणि एक लांब शेपटी!
"उंदीरमामा!" पिल्लूला खूप मज्जा वाटली आणि ती कुतुहलाने पहात राहिली.
पिल्लू मागे आणि उंदीर तिला बघून पुढे असे ते घरभर फिरू लागले.

##
उंदराने सोफ्यावर झेप घेतली, खिडकीत उडी मारली, टेबलवर पळू लागला आणि उश्या पण पाडल्या...

##
... पडद्यात शिरून, पसार्‍यामधे पळत उंदराने दारातून धूम ठोकली !!

घरात उंदीर शिरला ! (Marathi)

घरामध्ये जेव्हा उंदीर शिरला तेव्हा किती गोंधळ उडाला सगळ्यांचा. शेवटी त्याला बाहेर कसा काढला असेल?

या पुस्तकाची वाचन पातळी २ आहे. ओळखीचे शब्द जाणून वाचणाऱ्या आणि मदत घेऊन नवे शब्द वाचू शकणाऱ्या मुलांसाठी.

##
* License: [CC-BY]
* Text: Sowmya Rajendran
* Illustration: Tanaya Vyas
* Translation: Shilpa Inamdar-Joshi
* Language: mr

# રઝા અને બાદશાહ

##
આજનો દિવસ એક ખાસ દિવસ હતો. રઝાએ પોતાના સૌથી સુંદર કપડાં પહેર્યાં હતાં. આજે એની મુલાકાત એક શ્રેષ્ઠ હસ્તી સાથે થવાની હતી - બાદશાહ જલાલુદ્દીન અકબર સાથે ! મોગલ સલ્તનતના મહાન સમ્રાટ !

રઝાના અબ્બા, રહમત ખાન, પણ કોઇ નાના-મોટા માણસ નહોતા. એ બાદશાહના શાહી દરજી હતા. બાદશાહ એમના જ હાથે બનાવેલા અંગરખા પહેરવાનું પસંદ કરતા હતા- હા, ચુસ્ત ચૂડીદાર પાયજામા અને ઢીલો કોટ જેવો કુરતો - જેને અંગરખો કહે છે. આ જ હતો બાદશાહને ગમતો પોશાક.

આજે સવારે રઝા અને એના અબ્બા, ફતેહપુર સીકરીના મહેલે જઇ રહ્યા હતા. બાદશાહના ઉનાળાની મોસમના અંગરખા બતાવવાના હતા. કપડાંની બાબતમાં રાજા સાહેબના નખરા ખૂબ હતા. રહમત ખાને ખૂબ મહેનત કરીને અંગરખા બનાવ્યા હતા. મોડી રાત સુધી કાપ્યા અને સિલાઈ કરી. રઝાએ પણ એમને મદદ કરી હતી-સૌથી પાતળી સોય લઇને સર્વશ્રેષ્ઠ રેશમના દોરાથી બારીક ટાંકા લીધા હતા.

##
વસંતના ઉજળા પ્રકાશમાં ચારે બાજુ ફુલો ખીલ્યાં હતાં. કબૂતરોની ગુટર ગૂં સાંભળતા સાંભળતા બંને ફતેહપુર સીકરીના મહેલ પર પહોંચી ગયા. ભાલા લઇને બે પહેરેદાર ફાટક પર ઊભા હતા.

"હું છું રહમત ખાન, જહાંપનાહનો દરજી. એમના અંગરખાની નવી જોડ લાવ્યો છું," રઝાના અબ્બાએ કહ્યું. મોટી મૂંછોવાળા પહેરેદારે ભ્રમર સંકોચી, "શું બાદશાહને ખબર છે કે તું આવવાનો છે?" જી હજુર, એમણે પોતે જ નમૂના પસંદ કર્યા હતા.

"અહીં જ ઊભો રહે, હું શાહી ખિદમતગારને બોલાવું છું." પહેરેદાર આટલું કહેતાં જ અંદરની તરફ ગયો. પહેરેદાર એક બીજા માણસને લઇને આવ્યો જેને જોઇને રહમત ખાને નીચા વળીને સલામ કરી, "ઊનાળાનાં કપડાં લાવ્યો છું, ધનીજી."

"વારૂં. આવો મારી સાથે. મહારાજ હજી સૂવાના ઓરડામાં છે. શાહી દરબારમાં જતાં પહેલાં તને મળશે."

"આ કોણ છે, અબ્બુ?" રઝા ધીરેથી કાનમાં બોલ્યો.

"ધનીસિંહ, સ્વપ્નકક્ષમાં કામ કરે છે."

"સ્વપ્નકક્ષ?"

"બાદશાહનો અંગત મહેલ, જ્યાં એમનો ઉઠવા-બેસવાનો અને સૂવાનો ઓરડો છે."

રસ્તો ઘણો લાંબો હતો. રઝાએ ચારે બાજુ જોયું તો એની આંખો આશ્ચર્યથી પહોળી થઇ ગઇ. મોગલોના મહેલ કેટલા સુંદર હતા! પાતળા, કોતરણી કરેલા થાંભલા અને કમાનો-બધા જ લાલ રંગના રેતીલા પત્થરથી બનેલા હતા. ક્યાંક ક્યાંક ફૂલોની વાડીઓના બગીચા, કમળોથી ભરેલા તળાવો અને ઝગમગતા ફૂવારા દેખાતા હતા. રઝાએ મનમાં ને મનમાં જ વિચાર્યું કે જન્નત આવું જ હોતું હશે. 

બાદશાહના ઓરડાના દરવાજા પાસે રાહ જોતાં રઝાએ ધનીસિંહને ધ્યાનથી જોયો. દરજીનો દીકરો હોઇ એની સૌથી પહેલી નજર કપડાં પર પડી.

લાલ અને સફેદ, ફૂલદાર સુતરાઉ અંગરખો અને સફેદ ચૂડીદાર. ધનીસિંહની નાગરાની મોજડીઓની અણિયાળી ટોચ અંદરની તરફ વળેલી હતી. એમની કમર પર કપડાનો પટ્ટો, જેને પટકો કહે છે, તે બાંધેલો હતો. પણ રઝાને સૌથી વધારે ગમી એની લાલ ચટક રંગની પાઘડી, જેના પર સફેદ અને પીળા ચોરસ અને કાળા દાણાદાર ભાતનો નમૂનો હતો.

"તમારી પાઘડી ખૂબ સુંદર છે, ધનીજી," એ બોલ્યો, "ખૂબ સુંદર ભાત છે."

"આભાર ! હું રાજપૂત છું અને આ નમૂનાને મારા દેશમાં બાંધણી કહે છે."

ઓરડામાં ઘૂસતાં જ રઝાનું દિલ જોરથી ધડકવા લાગ્યું. કમાનદાર દરવાજામાંથી તડકો અંદર આવતો હતો. રત્નોના રંગોવાળો જાડો, રેશમી, પર્શિયન ગાલીચો, એના પ્રકાશમાં રંગો વિખેરી રહ્યો હતો. કમરામાં એક અતિ સુંદર કોતરણીવાળો પલંગ અને બે મોટી સુંદર ખુરસીઓ હતી. ખાસ ઊંચા નહિ તેવા પલંગ પર રેશમી અને સોનેરી ગાદીઓ પડી હતી. પડદા પણ રેશમી હતા!

રઝાએ નીચા વળીને સલામ કરી અને ત્યાર બાદ પોતાના બાદશાહ તરફ જોયું. એક સેવક હાથમાં ડબ્બો લઇને ઊભો હતો અને અકબર એમાંથી ઘરેણાં પસંદ કરી રહ્યો હતો. કદમાં ખૂબ ઊંચા નહોતા પણ એક કુશળ લડવૈયાની જેમ એમના ખભા ખૂબ પહોળા હતા, મોટી મોટી, થોડી ત્રાંસી આંખો, નીચેની તરફ વળેલી મૂંછો અને હોઠની ઉપર એક નાનો તલ હતો.

એમના આવવાનો અવાજ સાંભળતાં જ અકબરે પાછા વળીને જોયું અને હસ્યા, "આવો રહમત! અંગરખા લાવ્યા છો ને? અને તારી સાથે આ છોકરો કોણ છે?"

"મારો દીકરો રઝા, હજુર."

"શું તને પણ સિલાઇ આવડે છે રઝા?"

"શીખી રહ્યો છું હજુર," રઝાએ ગભરાતાં જવાબ આપ્યો, "પણ કાપતાં હજી યે ભૂલ થઇ જાય છે."

##
"શીખી જઇશ. તારા અબ્બા તને શીખવાડી દેશે," અકબરે પ્રેમથી કહ્યું.

રહમતે પોટલી ખોલી અને અંગરખા પલંગ પર સજાવ્યા. અતિ શ્રેષ્ઠ મખમલમાંથી બનાવ્યા હતા અને ખૂબ ઝીણું ભરતકામ કરેલું હતું. બધા ઊનાળામાં પહેરાતાં હલકાં રંગોમાં હતા, હલકો પીળા લીંબુ જેવો, આસમાની, વરિયાળી, આછો જાંબલી અને ચમાચમ સફેદ. રઝા જાણતો હતો કે બાદશાહની પસંદગીનો રંગ સફેદ હતો.

રહમતે અકબરને એક સફેદ અંગરખો પહેરવામાં મદદ કરી. ધનીસિંહ એક મોટો અરીસો લાવ્યો અને રાજાની સામે એ લઇને ઊભો રહ્યો.

"ભરતકામ સુંદર છે અને.... પહેરવામાં પણ આરામદાયક છે," અકબર ખુશ થઇને બોલ્યા.

"હવે જરા પટકો બાંધો. જોઇએ કેવો લાગે છે."

રહમતે ઘણા પટકા હાથમાં લીધા અને અકબરની કમર પર એક આસમાની રંગનો પટકો એવી રીતે બાંધ્યો કે ઝાલરવાળો છેડો આગળની બાજુ લટકે.

"ના", અકબર અણગમા સાથે બોલ્યા, "વધારે હલકો રંગ છે... મારે જરા ચટકદાર રંગ જોઇએ છે."

રઝા અને એના અબ્બાએ એક પછી એક ઘણા પટકા બાંધીને દેખાડ્યા- લીલો અને પીળો, નારંગી અને જાંબલી, પણ અકબરને એકે ય ના ગમ્યો.

"મને આ રંગ નથી ગમતા, રહમત!" અકબર જરા ચીડાતાં બોલ્યા.

રઝાએ જોયું કે અબ્બાના કપાળ પર પરેશાની દેખાઇ રહી છે. હાય, જો બાદશાહ સલામતને પટકા પસંદ ના પડ્યા તો શું એ બધાં કપડાં પાછાં આપશે? મારે તાત્કાલિક કંઇક કરવું પડશે, એણે વિચાર્યું.

##
એણે આજુ-બાજુ નજર દોડાવી અને અનાયાસે જ બોલી ઉઠયો, "હજુર, શું આપને ચટાકેદાર લાલ પર સફેદ અને પીળા દાણાવાળો ગમશે?"

"કેવો લાલ રંગ?" અકબરે હુંકારીને કહ્યું, "બતાવો અમને." રઝાએ ધનીસિંહની પાઘડી તરફ ઇશારો કરીને કહ્યું, "એવો લાલ."

"હં મ મ મ...." અકબરે ધનીસિંહના મૂંછોવાળા ચહેરાને ધ્યાનથી જોયો અને કહ્યું, "ભલે, જોઇએ."

રઝાએ પલકવારમાં ધનીસિંહની પાઘડી લીધી. એના વળ સીધા કર્યા અને અકબરની કમર પર બાંધી દીધો. અકબર આડો-અવળો-સીધો થઇને પોતાને આઈનામાં જોઇ રહ્યો હતો,ત્યાં સુધી એ શ્વાસ રોકીને ઊભો હતો. એણે જોયું કે ધનીસિંહ સ્મિત કરી રહ્યો હતો- કદાચ એને એ જોઇને હસવું આવ્યું હતું કે રાજાસાહેબે એની પાઘડીનો પટકો બનાવી દીધો હતો.

##
"આ રંગ મને ઘણો ગમ્યો... અને ભાત બિલકુલ જુદી જ છે," આખરે અકબરે ફરમાવ્યું.

  "બાંધણી હજુર... રાજપૂતોના દેશથી," રઝાનો જવાબ હાજર હતો.

"એમ! રાજપૂત! જેવી અમારી મહારાણી જોધાબાઈ!" અકબર મુસ્કુરાયા.

"ધની, રહમતને અંગરખા અને પટકાની કિંમત ચૂકવી દો. અમારે બધા જ જોઇએ છે."

"હજુર," રઝા ધીરે રહીને બોલ્યો, "ધનીજીને પાઘડીની જરૂર પડશે. આપણે એમની તો લઇ લીધી છે."

"એમને એક પટકો આપી દો," અકબર જોરથી હસ્યા.

"પેલો હલકા વાદળી રંગનો. એમની પાઘડી તો અમે રાખી લીધી છે."

##
ઇતિહાસની કેટલીક રોચક હકીકતો.

૧. રઝા, બાદશાહ અકબરના શાસનકાળમાં આજથી ૪૦૦ વર્ષ પહેલાં રહેતો હતો. અકબર મોગલ રાજવંશનો સૌથી મહાન રાજા હતો. એ એક પ્રસિદ્ધ યોદ્ધો પણ હતો અને નવી-નવી જાતના કપડાં પહેરવાનો ખૂબ શોખ હતો. એ પતંગ ચગાવવાના અને કેરીઓ ખાવાના પણ શોખીન હતા.

##
૨. બાબર, મોગલ રાજવંશનો સંસ્થાપક, કાબુલનો રાજા હતો. એણે ૧૫૨૬ માં ભારત પર આક્રમણ કર્યું અને દિલ્હીના સુલ્તાન ઇબ્રાહીમ લોદીને પાણીપતની લડાઈમાં હરાવ્યો. અકબર, બાબરનો પૌત્ર હતો. એ પણ એક સફળ સેનાપતિ હતો અને પોતાના ૪૯ વર્ષના શાસન કાળમાં એક પણ લડાઈ હાર્યો નહોતો.

##
૩. બે મોગલ બાદશાહોએ નવા શહેર બનાવ્યા. અકબરે આગરા પાસે ફતેહપુર સીકરી બનાવ્યું અને શાહજહાંએ દિલ્લીમાં શાહજહાંનાબાદ. ફતેહપુર સીકરી આજે વેરાન પડ્યું છે પણ શાહજહાંનાબાદ (આજે જૂની દિલ્લી કહેવાય છે) માં આજે પણ લોકો રહે છે અને ત્યાં જિંદગીની ચહેલ-પહેલ એવી ને એવી જ છે.

##
૪. શાહજહાંનું મશહૂર મયુર સિંહાસન (પીકૉક થ્રોન) એક ચોરસ ચપટું આસન હતું. એના દરેક ખૂણા પર પાતળી થાંભલી હતી જે અમૂલ્ય રત્નોથી જડેલી હતી. આસનની ઉપર એક છત્ર હતું જેની ઉપર જર-ઝવેરાતથી જડેલી મોરની આકૃતિ હતી. બાદશાહ આ છત્ર નીચે, રેશમી ગાદીઓનો ટેકો લઇને બેસતા હતા.

૫. ઘણી મોગલ રાજકુમારીઓ ખૂબ જ ભણેલી-ગણેલી હતી. ગુલબદન બેગમે પોતાના પિતા બાબરનું જીવનચરિત્ર લખ્યું. શાહજહાંની દીકરી, જહાંઆરા, શાયર હતી.

##
૬. મોગલોના મહેલોમાં અનેક રસોડાં હતાં. દરેક રસોડાંમાંથી બાદશાહ માટે ભોજન મોકલાતું હતું. સ્પષ્ટ છે કે જ્યારે બાદશાહ સલામત ભોજન આરોગવા બેસતા ત્યારે ત્રીસ પ્રકારના સ્વાદિષ્ટ પકવાનોમાંથી પોતાની પસંદની જ ચીજો ખાતા. ઓહો! મોંમાં પાણી આવી જાય છે મોગલાઇ ભોજનનું નામ આવતાં જ – બિરિયાની, પુલાવ, કલિયા, કોરમા- આ બધા પકવાન મોગલાઈ રસોડામાંથી જ તો આવ્યા છે.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Kalpana Palkhiwala
* Language: gu

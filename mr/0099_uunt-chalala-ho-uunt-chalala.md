# उंट चालला हो उंट चालला

##
रंगीबेरंगी फुलपाखरू

दिसले मजला फुलपाखरू काळे पिवळे अन् राखाडे होते नाचत उगा बागडत फुला-फुलांवर इकडे तिकडे.

हळूच आले अगदी जवळी म्हणून केला हात पुढे क्षणात, पाहा, ते कसे उडे.

हाती न येते, जाता धरू रंगीबेरंगी फुलपाखरू.

##
धबक धबक

धबक धबक हा आला हत्ती
धबक धबक हा गेला हत्ती
आला हत्ती - गेला हत्ती॥

सोंड उचलतो हवेत हत्ती
क्षणात आणतो खाली हत्ती.
पाण्यावरती जातो हत्ती
सोंडेने तो न्हातो हत्ती.

##
धबक धबक हा आला हत्ती

धबक धबक हा गेला हत्ती

आला हत्ती - गेला हत्ती॥

केळी कित्ती खातो हत्ती

कुणा न सांगे लबाड हत्ती.

धबक धबक हा आला हत्ती
धबक धबक हा गेला हत्ती
आला हत्ती - गेला हत्ती॥

##
शाळेला जाऊ

शाळेला जाऊ चला शाळेला जाऊ.

हिरवी हिरवी पानं लाल फुलं पाहू.

शाळेला जाऊ चला शाळेला जाऊ.

विसरली पेन्सिल?
वही राहिली घरी?

घ्या घ्या चटकन निघा आता पटकन.
पळा आता पाहू  शाळेला जाऊ  चला शाळेला जाऊ.

##
निळं पिवळं किती वेगळं!

गोड गोडुलं - छान छोटुलं निळं निळं अन् धम्मक पिवळं.

फुलाफुलांवर फुलासारखं  फुलपाखरू कुणासारखं?

इवलेसे ते पंख उचलता उठती त्या रंगांच्या लाटा.

हळूच उडतं, उन्हात जातं मला, अहा ते, किती आवडतं!

##
उंट चालला

उंट चालला हो उंट चालला हलत डुलत, डुलत हलत उंट चालला.

उंच उंच टंगाळा उंट चालला उंट चालला हो उंट चालला.

उंच पाठ अन् उंचच मान पाठीची ती छान कमान.

##
पायाखाली असली वाळू तरी उंट हा लागे चालू.

ओझे वाही जाता जाता वाळूमध्ये मुळी न फसता.

वाळूमधूनी पाहा निघाला उंट चालला, उंट चालला.

थकून भागून बसेल उंट कुठल्या बाजुने बसेल उंट?

उत्तर याचे बोला बोला-उंट चालला, उंट चालला.

##
मोर

बघा बघा बघा नाचतोय मोर गोल गोल गिरकी मारतोय मोर.

फुलवीत आला छान पिसारा रंगांचा हा किती पसारा!

आभाळ भरले काळेभोर आनंदाने नाचतोय मोर.

गोल गोल गिरकी मारतोय मोर किती हा सुंदर नाचतोय मोर.

##
अन्नाचे मोल

खुशाल खा हो इडली डोसा नाही तर तयार गरम सामोसा.

खुशाल खा हो मस्त मिठाई बासुंदी खीर, रबडी मलाई.

खाणार का हो पुरी भाजी? गरमागरम कांदाभजी?

##
नाही तर तयार नरम ढोकळा ताजा ताजा मस्त मोकळा.

खाताना पण नकोच घाई सांडायचे काही नाही.

अन्नाचा तो दाणा दाणा मोल तयाचे मनात जाणा.

##
थेंब पावसाचे

टपटप थेंब येती अंगणात हळुच तयांना लावू का मी हात?

मिटुनिया डोळे पाहिले मी वर थेंब टपकला पापण्यांच्यावर.

डोळे उघडुनी जरा मी पाहिले चिऊताई तुझे पंख भिजलेले.

पावसाचे थेंब झाडा-पानांवर बरसती आणि घरा-घरांवर.

##
पटपट झटपट

लाल टोमॅटो आला गडगडत मटार हिरवा आला टुणटुणत.

कोबी आला धापा टाकत कोथिंबीर अन् ढांगा टाकत.

पटपट-झटपट शर्यत खेळत, क्षणात आले

सारे धावत.

##
झुलतो झुला

झुल्यावरती झुलते राणी झोका देते चिऊताई शाणी.

घालूनी कुडता-पायजमा ऐटीत बघतो माकडमामा.

मनीम्याँवशी आली आली चष्मा घालून पाहा खाली.

तिला वाटते बसू झुल्यात आणि आभाळा लावू हात.

##
छत्री

बाबा गेले बाजारी छत्री त्यांना साथ करी.

असो उन्हाळा कितीही ऊन छत्री आणते सांभाळून.

पिशवी त्यांच्या  एका हातात छत्री त्यांच्या दुसर्‍या हातात.

##
तशात आला पाऊस कधीही छत्री त्यांच्या सोबत राही.

पावसाचा मारा घेई अंगावर रक्षण कराया सज्ज डोईवर.

छप्पर आहे जसे घराला तशीच छत्री ही डोक्याला.

##
कागदाची नाव

कागदाची नाव चला बनवूया पाण्यात सोडूया अ ल ग द.

दूर दूर कोठे जाईल वाहत मागे वळूनिया नाही ती पाहत.

कुठल्या नदीत कुणास ठाऊक निघाली आता ही वाहत वाहत.

लाटेवर नाच करत-डुलत दूर दूर कोठे जाईल वाहत.

##
माझी पेन्सिल

पेन्सिल माझी दाखवते ही किती चमत्कार.

सुंदर अक्षर, प्रश्‍न कितीही उत्तर तय्यार!

फूल पान अन् कुंड्या झाडे चिमण्या आणखी वाघ.

रेघ मारिता उभे करी घर क्षणात अंगण बाग.

##
झुकझुक गाडी

गाडी आली गाडी आली, झुक झुक गाडी आली.

रुळा रुळावर गाडी ही चालते.

शिट्टी मारुनिया गाडी ही चालते.

नाही हळूबाई, पाशिंजर गाडी.

बाजू हटा, धडाडत आली मेलगाडी.

गाडी आली गाडी आली.

झुक झुक गाडी आली.

##
लबाड चेंडू

टपटप टप्पा खातो चेंडू.

दूर किती हा जातो चेंडू.

खूप आम्हाला पळवी चेंडू.

लपून बसतो लबाड चेंडू.

खूप आम्हाला दमवी चेंडू.

##
* License: [CC-BY]
* Text: Prayag Shukla
* Illustration: Siraj Saxena
* Translation: Mukund Taksale
* Language: mr

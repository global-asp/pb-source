# ऊँट चला, भई! ऊँट चला

##
उड़ती-उड़ती

तितली मुझको एक मिली।

फूल-फूल पर उड़ती थी,

इधर-उधर को मुड़ती थी,

पीली, काली, भूरी थी।

बस, थोड़ी-सी दूरी थी।

लेकिन हाथ बढ़ाया जब

उसको उड़ते पाया तब।

नहीं पकड़ में आती वह,

उड़ती-उड़ती जाती वह।

##
धम्मक धम्मक

धम्मक धम्मक जाता हाथी

धम्मक धम्मक आता हाथी

अपनी सूँड उठाता हाथी

अपनी सूँड गिराता हाथी

जब पानी में जाता हाथी

भर-भर सूँड नहाता हाथी

##
धम्मक धम्मक जाता हाथी

धम्मक धम्मक आता हाथी

कितने केले खाता हाथी

यह तो नहीं बताता हाथी

धम्मक धम्मक जाता हाथी

धम्मक धम्मक आता हाथी

##
चलो स्कूल

हरे हरे पत्ते

लाल लाल फूल।

चलो भाई

जल्दी,चलो स्कूल।

छूट गई पेंसिल

कापी गई भूल जल्दी लो भाई,

चलो स्कूल।

##
पीली नीली न्यारी तितली

तितली नन्ही प्यारी तितली

पीली नीली न्यारी तितली

फूलों पर फूलों सी तितली

तितली क्यारी क्यारी तितली

अपने नन्हें पंख उठाए

रंगों की इक लहर बनाए

चुप चुप चुप उड़ती जाए

खिली धूप में कितनी भाए।

##
ऊँट चला

ऊँट चला, भई 

ऊँट चला !

हिलता डुलता ऊँट चला ।

इतना ऊँचा ऊँट चला ।

ऊँट चला भई ऊँट चला !

ऊँची गरदन, ऊँची पीठ।

पीठ उठाए ऊँट चला।

##
बालू है, तो होने दो, 

बोझ ऊँट को ढोने दो।

नहीं फँसेगा बालू में-बालू में भी ऊँट चला।

जब थककर बैठेगा ऊँट,

किस करवट बैठेगा ऊँट?

बता सकेगा कौन भला!

ऊँट चला, भई ऊँट चला!  

##
मोर

नाच रहा है देखो मोर 

घूम घूम कर चारों ओर 

खोल दिए हैं सारे पंख 

रंगबिरंगे न्यारे पंख  

बादल जब छाते घनघोर 

झूम झूम है उठता मोर 

घूम घूम कर चारों ओर 

नाच दिखाता सुन्दर मोर

##
बड़ा कीमती

चाहे खाओ इडली-डोसा 

या फिर गरम समोसा 

चाहे खाओ खूब मिठाई, 

रबड़ी और मलाई।

चाहे खाओ पूरी-भाजी 

या फिर बैंगन-भाजा, 

चाहे खाओ नरम ढोकला 

बिल्कुल ताज़ा-ताज़ा।

कभी ना खाना जल्दी-जल्दी

कुछ भी नहीं गिराना।  

बड़ा कीमती होता भाई, 

खाने का हर दाना।

##
झर-झर

झर-झर बरस रही हैं बूँदें।

मन करता है इनको छू दें।

पलकों पर भी ये आ जाएँ, 

रहें खड़े हम आँखें मीचे।

लेकिन हम क्यों मूँदें आँखें?

भीग रही चिड़ियों की पाँखें।

पत्ती-पत्ती डाली-डाली 

घूम रही है अपनी आँखें।

देख रही है छत-मकान-घर

बूँदें बरस रही हैं झर-झर।

##
सरपट-झटपट

दौड़े लाल टमाटर सरपट 

हरे मटर भी आए झटपट 

गोभी ज़रा लुढ़कती आई 

धनिए ने भी दौड़ लगाई।

सरपट-झटपट झटपट- सरपट  

दौड़ लगाई

दौड़ लगाई।

##
झूला झूले

झूला झूले गुड़िया रानी, 

झुला रही है चिड़िया रानी।

देख रहे हैं बन्दर मामा, 

पहने कुरता और पाजामा।

बिल्ली मौसी भी आई है, 

अपना चश्मा भी लाई है।

मन करता है वह भी झूले,

मारे पेंग गगन को छूले।

##
छाता

जब पापा बाज़ार गए, तो गया संग में छाता।

धूप और गर्मी से उनको, है यह खूब बचाता।

एक हाथ में झोला उनके, एक हाथ में छाता।

जब आती बरसात, साथ में यह भी चलता जाता।

खुद बारिश में भीगा करता, पर, यह उन्हें बचाता।

जैसी सिर के ऊपर छत है, वैसा ही यह छाता।

##
बहती जाए

कागज़ की इक नाव बनाएँ उसको पानी में तैराएँ।

दूर कहीं वह बहती जाए।

नहीं पलटकर हम तक आए।

जाने किस नदिया में जाए,

बहती-बहती चलती जाए।

लहरें नाचें, वह भी नाचे 

दूर-दूर तक बहती जाए।

##
मेरी पेंसिल

पेंसिल मेरी दिखला सकती है कई कमाल

लिख सकती है सुंदर अक्षर, हल कर सकती कई सवाल।

पत्ते, फूल बना सकती है, पौधे, गमले, चिड़िया, शेर।

रेखा खींच खड़े कर सकती घर-आँगन, लगती क्या देर?

##
रेल चली

रेल चली भाई, रेल चली।

छुक छुक करती रेल चली।

पटरी-पटरी रेल चली।

सीटी देती रेल चली।

नहीं पसिंजर धीमी सी,आज हमारी मेल चली।

रेल चली भाई, रेल चली।

##
गेंद

उछल पुछल कर जाती गेंद।

अच्छी दौड़ लगाती गेंद।

हमको खूब भगाती गेंद।

यहीं कहीं छिप जाती गेंद।

सब को खूब थकाती गेंद।

##
* License: [CC-BY]
* Text: Prayag Shukla
* Illustration: Siraj Saxena
* Language: hi

# राजा का दर्द

##
जंगल का राजा शेर। 

दहाड़ता तो जंगल काँप उठता। 

##
दो दिन से उसके दाँत में दर्द था। 

“महाराज, दाँत उखड़वा दीजिये,” डाक्टर बंदर ने राय दी। 

“ठीक है,” शेर ने कहा। 

##
शेर का दाँत कौन उखाड़े। सभी डरते थे। 

“महाराज, मैं दुलत्ती मार दूँ। दाँत खट्ट से बाहर आ जायेंगें,” मूर्ख गधे ने कहा। 

##
"तू राजा को लात मारेगा?" शेर दहाड़ उठा।

घबराया गधा दुम दबा कर भाग लिया।

##
हाथी, चीता, भालू, हिरण सब परेशान।

राजा के मुँह में हाथ कौन डाले।

##
"महाराज, मैं देखूँ?" एक रात चूहे ने अकेले में कहा।

"ठीक है," शेर ने मुँह खोल दिया।

##
“अरे, यहाँ तो बहुत गंदगी भरी है,” चूहे ने भीतर झाँका। 

उसने अपने नुकीले दाँतों से गंदगी साफ़ कर दी। शेर का दर्द ठीक हो गया। 

##
“महाराज, दाँत रोज़ साफ़ किया कीजिये। वरना ये सड़ जायेंगें,” चूहे ने समझाया। 

##
“ठीक है। पर तुम यह बात किसी को बताना नहीं। वरना सभी कहेंगे कि राजा गंदा है,” शेर ने विनती की। 

##
“ठीक है,” चूहा हँस पड़ा। 

##
शेर भी हँस पड़ा। 

##
* License: [CC-BY]
* Text: Sanjiv Jaiswal 'Sanjay'
* Illustration: Ajit Narayan
* Language: hi

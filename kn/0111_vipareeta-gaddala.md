# ವಿಪರೀತ ಗದ್ದಲ

##
ಅದೊಂದು ದಿನ ರೈತ ಶೃಂಗೇರಿ ಶ್ರೀನಿವಾಸ ತನ್ನ ಬಳಿಯಿದ್ದ ಉತ್ತಮ ಹಸುಗಳ ಜೊತೆಗೆ ದನದ ಸಂತೆಗೆ ಹೊರಟ. ಅವನು ತನ್ನ ಹಳ್ಳಿಯ ಸಮೀಪದಿಂದ ಹಾದುಹೋಗಿರುವ ಹೊಸ ರಾಷ್ಟ್ರೀಯ ಹೆದ್ದಾರಿಯಲ್ಲಿ ನಡೆದು ಹೋಗಬೇಕಿತ್ತು.

##
ಆ ದೊಡ್ಡ ರಸ್ತೆಯ ತುಂಬ ಕಾರುಗಳು, ಲಾರಿಗಳು ಚಲಿಸುತ್ತಿದ್ದವು. ಪ್ರತಿಯೊಬ್ಬ ಚಾಲಕನೂ ಕಿವಿಗಡಚಿಕ್ಕುವಂತೆ ಹಾರ್ನ್ ಮಾಡುವಂತಿತ್ತು.
ಪೂಂ! ಪಾಂ ಪಾ! ಹಸುಗಳಿಗೆ ಆ ಶಬ್ದ ಇಷ್ಟವಾಗಲಿಲ್ಲ. ಅವು ಮನೆಗೆ ಹಿಂದಿರುಗಿ ಹೋಗಲು ನಿಶ್ಚಯಿಸಿದವು.

##
ಅವನು ಚಾಲಕರತ್ತ ಕೈ ಆಡಿಸುತ್ತ ಹಾರ್ನ್ ಮಾಡುವುದನ್ನು ನಿಲ್ಲಿಸಬೇಕೆಂದು ಸನ್ನೆ ಮಾಡಿದನು. ಪ್ರಯೋಜನವಾಗಲಿಲ್ಲ. ಅವನನ್ನು ನೋಡಿ ಅವರು ಇನ್ನೂ ಜೋರಾಗಿ ಹಾರ್ನ್ ಮಾಡತೊಡಗಿದರು. ಹಾರ್ನ್ಗಳ ಕರ್ಕಶ ಶಬ್ದ ನೇರವಾಗಿ ಅವನ ತಲೆಯನ್ನು ಹೊಕ್ಕು ಅಲ್ಲೇ ನೆಲೆಸಿತು.

##
ಅಂದು ಏನೂ ಸರಿಯಾಗಿ ನಡೆಯದ ದಿನ. ಅವನು ಹಸುಗಳೊಂದಿಗೆ ಮನೆಗೆ ಹಿಂದಿರುಗಿದನು.
ಅಂಬಾ! ಮತ್ತೆ ಕೊಟ್ಟಿಗೆಗೆ ಹಿಂದಿರುಗಿದ ಹಸುಗಳಿಗೆ ಆನಂದವೋ ಆನಂದ.

ಆದರೆ ಆ ಶಬ್ದವಂತೂ ಅವನ ತಲೆಯಿಂದ ಹೊರಹೋಗಲೇ ಇಲ್ಲ.
ಅದೇ ಪೂಂ! ಪಾಂ! ಪಾ! ಅವನ ತಲೆಯಲ್ಲಿ ತರಬೇತಿಯಿಲ್ಲದ ವಾದ್ಯಗೋಷ್ಠಿಯು ನಡೆದಂತಿತ್ತು.

##
ಇದರ ಜೊತೆಗೆ ಬಹುಬೇಗ ಬೇರೆ ಶಬ್ದಗಳೂ ಬಂದು ಸೇರಿಕೊಂಡವು. ಶೃಂಗೇರಿ ಶ್ರೀನಿವಾಸನಿಗೆ ದಿನನಿತ್ಯ ಕೇಳಿಸುತ್ತಿದ್ದ ಶಬ್ದಗಳೂ ಇದ್ದಕ್ಕಿದ್ದಂತೆ ಅತಿ ಜೋರಾಗಿರುವಂತೆ ಭಾಸವಾಯಿತು.

##
ಟರ್ರ್... ಟ್ರರ್ರಾ ಕಪ್ಪೆಯ ಶಬ್ದವೂ ಕರ್ಕಶವಾಗಿತ್ತು. ಜೀರುಹುಳು ಮಾಡುತ್ತಿದ್ದ ಕ್ರೀಕ್...ಕ್ರೀಕ್ ಶಬ್ದವೂ ಈಗ ವಿಪರೀತ ಜೋರಾಯಿತು. ಶೃಂಗೇರಿ ಶ್ರೀನಿವಾಸನಿಗಂತೂ ಗುಟುರುಗುಡುವ ಗೂಬೆಗಳನ್ನು ಅಲ್ಲಿಂದ ಓಡಿಸಬೇಕೆನಿಸಿತು.

##
ಬೆಳಗಿನ ಜಾವ 4 ಗಂಟೆಗೆ ಜೋರಾಗಿ ಉಲಿಯುತ್ತಿದ್ದ ಕೋಗಿಲೆಗಳ ಮೇಲೆ ವಿಪರೀತ ಕೋಪ ಬಂತು, ಮುಂಜಾನೆ 5 ಗಂಟೆಗೆ ಕೂಗುತ್ತಿದ್ದ ಹಸುಗಳ ಮೇಲೆ ಕೂಡ. ಅಲ್ಲಾ, ಹುಂಜಗಳಿಗೆ ಬೆಳಗಿನ ಅಲಾರಾಂ ಗಡಿಯಾರಗಳಂತೆ ಕೂಗಲು ಹೇಳಿದವರಾರು? ಮತ್ತೆ, ಆ ಮೂರ್ಖ ಹುಲಿ! ಸಾಕು ಅದರ ಗರ್ಜನೆ! ಪಾಪ, ಶೃಂಗೇರಿ ಶ್ರೀನಿವಾಸ. ಅವನ ಕಿವಿಗಳು ಗಾಯಗೊಂಡಂತೆ ನೋಯುತ್ತಿದ್ದವು.

##
ಎಲ್ಲವೂ ನಿಶ್ಯಬ್ದವಾಗುವಂತೆ ಮಾಡಲು ಅವನು ಬಹಳ ಪ್ರಯತ್ನಪಟ್ಟ. ಮಕ್ಕಳು ಜೋರಾಗಿ ಮಾತಾಡಿದಾಗ ಅವರನ್ನು ಗದರಿಸಿದ. ಪ್ರೆಷರ್ ಕುಕ್ಕರ್ ಒಂದೇ ಸಮನೆ ಶಿಳ್ಳೆ ಹಾಕಿದಾಗ ಹೆಂಡತಿ ಪಾರ್ವತಮ್ಮನತ್ತ ಬಿರುನೋಟ ಬೀರಿದ.

##
ಶೃಂಗೇರಿ ಶ್ರೀನಿವಾಸನಿಗೆ ಬೇಕಾಗಿದ್ದು ನಿಶ್ಯಬ್ದ. ಪ್ರತಿಯೊಬ್ಬರೂ ಸಹಾಯ ಮಾಡಲು ಪ್ರಯತ್ನಿಸಿದರು. ಪಾರ್ವತಮ್ಮ ಮಕ್ಕಳಿಗೆ ಬೈಯುವುದನ್ನು ನಿಲ್ಲಿಸಿದಳು. ಮಕ್ಕಳು ಮೃದು ಚೆಂಡನ್ನು ಬಳಸಿ ನಿಶ್ಯಬ್ದವಾಗಿ ಕ್ರಿಕೆಟ್ ಆಡತೊಡಗಿದರು. ಹಸುಗಳು ಅಂಬಾ ಎಂದು ಕೂಗುವುದನ್ನು ನಿಲ್ಲಿಸಿದವು. ಜೀರುಹುಳು ಮತ್ತು ಗೂಬೆಗಳು ಬೇರೆ ಹಳ್ಳಿಗೆ ಹೊರಟುಹೋದವು. ಹುಲಿ ಕೂಡ ತನ್ನ ಗರ್ಜನೆಯನ್ನು ನಿಲ್ಲಿಸಿತು.

##
ಇಷ್ಟಾದರೂ ಶೃಂಗೇರಿ ಶ್ರೀನಿವಾಸನಿಗೆ ಸಮಾಧಾನವಾಗಲಿಲ್ಲ. ಪ್ರತಿಯೊಬ್ಬರೂ ನಿಶ್ಯಬ್ದವಾಗಿರಲು ಪ್ರಯತ್ನ ಮಾಡುವುದು ಸಹ ಅವನಿಗೆ ಕೇಳಿಸುತ್ತಿತ್ತು!

##
ಒಂದು ದಿನ ಮುಂಜಾನೆ ಅವನು, "ನಾನು ಇಲ್ಲಿಂದ ದೂರ ಹೊರಟುಹೋಗುತ್ತೇನೆ."
ಎಂದು ಘೋಷಿಸಿದ.
"ದಯವಿಟ್ಟು ಬೇಡ. ನಿಮಗೆ ನಿಶ್ಯಬ್ದ ಎಲ್ಲಿ ಸಿಗುತ್ತದೆ ಹೇಳಿ?" ಪಾರ್ವತಮ್ಮ ಕೇಳಿದಳು.

##
ಶೃಂಗೇರಿ ಶ್ರೀನಿವಾಸ ಹುಬ್ಬುಗಂಟಿಕ್ಕಿ ಅವಳತ್ತ ನೋಡಿ, ಹಳ್ಳಿಯಿಂದ ಹೊರಹೋಗುವ ದಾರಿ ಹಿಡಿದ. ಅವನು ಒಂದು ಹೊಸ ಪಟ್ಟಣದ ಬಳಿ ಬಂದ. ಅಲ್ಲಿ ಅವನು ಗದ್ದಲೆ ಪಟ್ಟಣದ ಗದ್ದಲೆ ಜನರನ್ನು ನೋಡಿದ.

##
ಒಬ್ಬ ಯುವಕ ಅವನ ಪಕ್ಕದಿಂದ ಹಾದು ಹೋದ. ಅವನ ಕಿವಿಯಿಂದ ಕೆಲವು ತಾರುಗಳು ನೇತಾಡುತ್ತಿದ್ದವು. ಶೃಂಗೇರಿ ಶ್ರೀನಿವಾಸನಿಗೆ 'ಟಿಂಗ ಡ್ಯಾಂಗ ಟಿಂಗ ಡ್ಯಾಂಗ' ಸದ್ದು ಕೇಳಿಸುತ್ತಿತ್ತು. ಆ ಮನುಷ್ಯನು ತುಂಬ ಸಂತೋಷವಾಗಿರುವಂತೆ ಕಂಡ. ತನ್ನ ಹತ್ತಿರದಲ್ಲೇ ಟ್ರಿಕ್ ಗಳು ಕಿವಿಗಪ್ಪಳಿಸುವಂತೆ ಮಾಡುತ್ತಿದ್ದ ಶಬ್ದಗಳ ಪರಿವೆಯೇ ಅವನಿಗಿರಲಿಲ್ಲ.

##
"ಏನಿದು?" ಅವನು ಆ ಮನುಷ್ಯನನ್ನು ಕೇಳಿದ. "ಇವು ನನ್ನ ಹೆಡ್  ಫೋನ್ಗಳುನೀನೂ ಒಮ್ಮೆ ನೋಡು," ಎಂದು ಹೇಳುತ್ತ
ಆ ಯುವಕನು ಅವುಗಳನ್ನು ಶೃಂಗೇರಿ ಶ್ರೀನಿವಾಸನ ಕಿವಿಗಳಿಗೆ ಹಾಕಿದನು.

ಸಂಗೀತ! ಟಿಂಗ ಡ್ಯಾಂಗ ಟಿಂಗ ಡ್ಯಾಂಗ, ಹಾರ್ನ್ಗಳ್ಲಿಲ "ಆಹಾ! ಇದೇ ನನಗೆ ಬೇಕಾದದ್ದು," ಎಂದ ಶೃಂಗೇರಿ ಶ್ರೀನಿವಾಸ.

##
ಶೃಂಗೇರಿ ಶ್ರೀನಿವಾಸ ಪಟ್ಟಣದೊಳಗೆ ಹೋದ. ಅವನು ಒಂದು ಜೊತೆ ಹೆಡ್ ಫೋನ್ಗಳನು ಖರೀದಿಸಿ ಅವುಗಳನ್ನು ತನ್ನ ಕಿವಿಗೆ ಹಾಕಿಕೊಂಡ. ಕಡೆಗೂ... ಗದ್ದಲ ಇಲ್ಲ!
ಅವನು ತನ್ನ ಹೊಸ ಹೆಡ್ಫೋನಗಳೊಂದಿಗೆ ಹಳ್ಳಿಗೆ ಹಿಂದಿರುಗಿದ.

##
ಅವನನ್ನು ನೋಡಿ ಅವನ ಹೆಂಡತಿಗೆ ಸಂತೋಷವಾಯಿತು. ಶೃಂಗೇರಿ ಶ್ರೀನಿವಾಸ ಅವಳತ್ತ ದೊಡ್ಡ ನಗೆ ಬೀರಿದ. ಅವನ ಮಕ್ಕಳು ಹೆಡ್ಫೋನ್ಗಳನ್ನು ಒಳ್ಳೆಯ ಹಿತವಾದ ಸಂಗೀತಕ್ಕೆ ಜೋಡಿಸಲು ಸಹಾಯ ಮಾಡಿದರು.

##
ಈಗ ಕಾರುಗಳ ಅಥವಾ ಕಪ್ಪೆಗಳ ಮೇಲೆ ಕೋಪ ಬಂದಾಗ, ಶೃಂಗೇರಿ ಶ್ರೀನಿವಾಸ ಹೆಡ್ ಫೋನ್ಗಳನ್ನು ಹಾಕಿಕೊಂಡು ನಿಶ್ಯಬ್ದವನ್ನು ಆಲಿಸುವನು. ಇಲ್ಲವೇ ಮಧುರವಾದ ಸಂಗೀತವನ್ನು ಕೇಳುವನು.

##
ಹಳ್ಳಿಯಲ್ಲಿ ಹಸುಗಳು ಮತ್ತೆ ಅಂಬಾ ಎನ್ನತೊಡಗಿವೆ. ಕೋಗಿಲೆಗಳು ಹಿಂದಿರುಗಿವೆ. ಮತ್ತೆ ಕಪ್ಪೆಗಳು ಟ್ರರ್ರ‌್ ಟ್ರರ್ರಾ, ಜೀರುಹುಳುಗಳು ಕ್ರೀಕ್ ಕ್ರೀಕ್ ಶಬ್ದಗಳನ್ನು ಮಾಡತೊಡಗಿವೆ.

##
ಆದರೆ ಹೆದ್ದಾರಿಯಲ್ಲಿನ ಕಾರುಗಳು ವಿಪರೀತ ಶಬ್ದ ಮಾಡುತ್ತಲೇ ಇವೆ.
ಪೂಂ! ಪಾಂ! ಪಾ! ಇದು ಹಿತವಾದ ಶಬ್ದ ಅಲ್ಲ. ಶೃಂಗೇರಿ ಶ್ರೀನಿವಾಸ ಆದಷ್ಟು ಬೇಗ ಹಸುಗಳನ್ನಟ್ಟಿಕೊಂಡು ಸಂತೆಗೆ ಹೋಗಬೇಕು. ಅವುಗಳಿಗೂ ಹೆಡ್ಫೋನ್ ಬೇಕಾ?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Meera Tushar Punarvasu
* Language: kn

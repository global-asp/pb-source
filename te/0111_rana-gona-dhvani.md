# రణ గొణ ధ్వని

##
ఒక రోజు, శృంగేరి శ్రీనివాస్ అనే రైతు, తన దగ్గర ఉన్న మంచి ఆవులను తీసుకుని, పశువుల సంతకి బయలుదేరాడు. అప్పుడు అతడు తన గ్రామానికి సమీపంలో క్రొత్తగా వేసిన జాతీయ రహదారి గుండా నడిచి వెళ్ళాల్సి వచ్చింది.

##
ఆ పెద్ద రోడ్డులో కార్లు, లారీలు ఎక్కువగా వెడుతూ ఉంటాయి. ఆ దారిన పోయే ప్రతి డ్రైవరూ హారను గట్టిగా మోగిస్తున్నట్టే ఉంటుంది.

పోంయ్! పోంయ్! పోంయ్! ఆ రణ గొణ ధ్వని ఆవులకి నచ్చలేదు. అవి తిరిగి ఇంటికి వెళ్ళిపోవాలని అనుకున్నాయి. శృంగేరి శ్రీనివాస్ వాటిని ఇక ఏమాత్రం ముందుకి తోల లేక పోయాడు.

##
ఆ శబ్దాన్ని ఆపమన్నట్లుగా అతను ఆ డ్రైవర్ల వైపు చేతులు ఊపాడు. కానీ ఏమీ లాభం లేక పోయింది. పైపెచ్చు అతన్ని చూసి, వాళ్ళు ఇంకా పెద్దగా శబ్దం చేయసాగారు. ఆ బాకాల చప్పుడు నేరుగా అతని తల్లోనికి వెళ్ళి, అక్కడే ఉండిపోయిది.

##
అతనికి ఆ రోజు ఏ పనీ జరగలేదు. అతను తన ఆవులను తిరిగి ఇంటికి తోలుకొని పోయాడు.

అంబా! అంటూ ఆ ఆవులు ఆనందంగా, తిరిగి పశువుల కొట్టానికి చేరుకున్నాయి.

##
కాని ఆ శబ్దం మాత్రం అతని తల్లోనించి బయటకు పోలేదు.

పొంయ్! పొంయ్! పొంయ్! వాయించడం సరిగ్గా రాని వాద్యగాళ్ళు వాయిస్తున్న మేళంలా ఆ శబ్దం వినిపిస్తూనే ఉంది. 

##
ఇంతలో ఆ చుట్టు పక్కల వచ్చే ఇతర శబ్దాలు కూడా బృంద గానంలా ఈ శబ్దానికి తోడయ్యాయి. ఉన్నట్టుండి, అతను రోజూ వినే శబ్దాలు కూడా అతను భరించ లేనంత గట్టిగా వినపడసాగాయి. శృంగేరి శ్రీనివాస్ కి బెక బెక మనే కప్పల శబ్దం కూడా గోల గోలగా అనిపించింది.

##
ఈలపురుగు కిర్క్ కిర్క్ మన్న రొద మరీ ఎక్కువగా ఉంది. అదేపనిగా కూతపెడుతున్న గుడ్లగూబలను తరిమెయ్యాలని అనిపించింది శృంగేరి శ్రీనివాస్ కి. తెల్లవారు ఝామునే 4 గంటలకి గట్టిగా కూస్తున్న కోయిలను, 5 గంటలకి అంబా అంబా అని అరుస్తున్న ఆవులను చూస్తే కూడా అతనికి చిర్రెత్తు కొచ్చింది.

##
ఠంఛనుగా నిద్రలేపే గడియారాలలా పనిచేయాలని ఈ కోడిపుంజులకు అసలు ఎవరు చెప్పారు? ఇంక ఆ మూర్ఖపు పులి ఒకటి! దాని గర్జనకో దండం!

##
పాపం, శృంగేరి శ్రీనివాస్ చెవులు చిల్లులు పడిపోయి, పచ్చి పుండులా తయారయ్యాయి. అతను ఆ శబ్దాలు చేస్తున్న వాటన్నింటి నోరూ మూయించాలని చూశాడు. 

##
పిల్లలు గట్టిగా మాట్లాడితే వాళ్ళని కోప్పడ్డాడు. కుక్కరు అదే పనిగా చప్పుడు చేసినప్పుడు భార్య పార్వతమ్మకేసి గుర్రుగా చూశాడు.

##
పాపం శృంగేరి శ్రీనివాస్! నిశ్శబ్దాన్ని మాత్రమే కోరుకున్నాడు. అందరూ అతనికి సహకరించాలని చూసారు. పార్వతమ్మ పిల్లల మీద అరవడం మానేసింది. పిల్లలు క్రికెట్ను కూడా, ఒక మెత్తని బంతితో చడీ చప్పుడు లేకుండా ఆడుకోవడం మొదలు పెట్టారు.

##
ఆవులు కూడా అంబా అని అరవడం మానేసాయి. ఈలపురుగులు, గుడ్లగూబలు ఎటో వెళ్ళి పోయాయి. ఆఖరికి, పులి కూడా గాండ్రించడం మానేసింది.

##
అయినా కూడా శృంగేరి శ్రీనివాస్ కి సంతోషంగా లేదు. నిశ్శబ్దంగా ఉండడానికి ప్రతి ఒక్కరూ చేస్తున్న చప్పుళ్ళు కూడా అతనికి వినిపిస్తున్నాయి!

##
ఒక రోజు ఉదయాన్నే "నేనిక్కడ నుండి వెళ్ళిపోతాను," అని అన్నాడు.

"అయ్యో వద్దండీ," అని వేడుకుంది పార్వతమ్మ.

"మీకు ఎక్కడ మాత్రం పూర్తిగా నిశ్శబ్దంగా ఉంటుంది?" శృంగేరి శ్రీనివాస్ ఆమెకేసి చూసి ముఖం చిట్లించి, తమ ఊరు విడిచిపెట్టి వెళ్ళిపో సాగాడు.

త్వరగానే అతడు ఇంకో కొత్త ఊరు దగ్గరికి చేరుకున్నాడు.

##
రణ గొణ ధ్వనులతో ఉన్న ఆ ఊర్లో గోల గోల చేస్తున్న మనుషులను అతడు గమనించాడు. ఇంతలో ఒక యువకుడు ఆ పక్కనుండి వెళ్ళాడు. అతడి చేవుల్లోంచి ఏవో తీగలు వేలాడుతున్నాయి. శృంగేరి శ్రీనివాస్ కి ‘టింగ్ డాంగ్ టింగ్ డాంగ్’ అన్న శబ్దం కూడా వినిపించింది. 

##
అతడు చాలా ఆనందంగా ఉన్నట్టు కనిపించాడు. అతని పక్కనే కార్లు, లారీలు బాకాలు మ్రోగిస్తున్నా అతనికి అవి వినిపించినట్టు కూడా లేదు.
"ఇదేమిటి?", అతడిని అడిగాడు శృంగేరి శ్రీనివాస్.

##
"ఇవి నా హెడ్ ఫోన్స్. ఇదిగో మీరు పెట్టుకుని చూడండి," అన్నాడు ఆ యువకుడు.

తానే వాటిని శృంగేరి శ్రీనివాస్ కి తగిలించాడు కూడా.

సంగీతం! టింగ్ డాంగ్ టింగ్ డాంగ్. బాకా మోతలేమీ వినిపించడం లేదు.

"ఆహా! సరిగ్గా నాకు ఇదే కావాలి", అన్నాడు శృంగేరి శ్రీనివాస్.

##
శృంగేరి శ్రీనివాస్ ఊర్లోకి వెళ్ళాడు. ఓ జత మంచి హెడ్ ఫోన్లు కొనుక్కుని పెట్టుకున్నాడు. ఎలాగైతేనేం చివరికి... ఇంక ఏ గోలా వినిపించడం లేదు.
తన కొత్త, పెద్ద హెడ్ ఫోన్లతో బాటుగా అతడు తన ఊరికి తిరిగి వచ్చేసాడు.

##
అతడిని చూసి అతని భార్య ఎంతో సంతోషించింది. ఆమెను చూడగానే శృంగేరి శ్రీనివాస్ పెద్దగా నవ్వాడు. ఆ కొత్త హెడ్ ఫోన్లతో, ఆనందంగా ఉండే శ్రావ్యమైన సంగీతం వినడానికి అతని పిల్లలు అతనికి సహాయం చేసారు.

##
ఇప్పుడు, శృంగేరి శ్రీనివాస్ కి కార్లను చూసినప్పుడు, లేదా కప్పలను చూసినప్పుడు బాగా కోపం వస్తే, అతను తన హెడ్ ఫోన్లు పెట్టుకుని నిశ్శబ్దాన్ని వింటున్నాడు లేదా శ్రావ్యమైన సంగీతాన్ని వింటాడు.

##
గ్రామంలో, ఆవులు మళ్ళీ అంబా అంటున్నాయి. కోయిలలు తిరిగి వచ్చాయి. కప్పలు బెక బెక మంటున్నాయి. ఈలపురుగులు కిర్క్ కిర్క్ మని శబ్దం చేస్తున్నాయి.

##
కానీ పెద్ద రోడ్డు మీద కార్లు మాత్రం ఇంకా పెద్దగా రొదపెడుతూనే ఉన్నాయి. 
పొంయ్! పొంయ్! పొంయ్! ఇదేమీ మంచి ధ్వని కాదు.

##
త్వరలో శృంగేరి శ్రీనివాస్ తన ఆవులను సంతకు తీసుకెళ్ళాలి.

మరి వాటికి కూడా హెడ్ ఫోన్లు కావాలా?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Sugunasri
* Language: te

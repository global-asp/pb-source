# रितूचे लांबलचक पत्र!

##
आजोबा पत्र लिहित होते. रितू आरामखुर्चीला टेकून उभी होती. “आजोबा, आत्याला तुम्ही सांगितलंय ना की सुट्टीत मणीला आपल्या घरी इकडे पाठव म्हणून?”

##
“हो बाळा, मी लिहिले आहे. हे बघ मी पत्र वाचून दाखवतो. प्रिय पूजा, तुम्ही सगळे खुशाल आहात ना? मणीला आता सुटी लागली असेल. रितू त्याला भेटायला आतुर झाली आहे. तू त्याला टुमकूरला पाठव.”

##
रितू उड्या मारू लागली. तिला इतका आनंद झाला की काही सुचेच ना! ती खोलीभर धावली आणि आजोबांना मिठी मारली.

“हे पत्र तू स्वतः पोस्टात टाकशील?”

आजोबांना विचारले.

रितूने डोळे मोठे करत विचारले, “मी टाकू?”

##
“हो छकूली. बघ, मी याच्यावर पत्ता लिहिला आहे. हे पोस्ट ऑफीसात घेऊन जा आणि रमेशकाकांना दे. पिळदार मिशा असलेले काका माहीत आहेत ना तुला?”

“ हो आजोबा. त्यांनीच तर मणीला गेल्या उन्हाळ्याच्या सुट्टीत सायकल चालवायला शिकवली. ते पूजा आत्याला पत्र नेऊन देणार का?” रितूने विचारले.

“नाही रितू. पण हे पत्र तुझ्या आत्याला नक्की पोहचेल. काळजी करू नको.”

##
रितूने आपली गुलाबी झोळी उचलली. त्यात पोस्टकार्ड घातले आणि पेन्सिलही ठेवली. तिला आपण मोठे झालो असे वाटले. बगीरा कुत्रा मागे लागेल अशी थोडीशी भीतीही वाटली. पण ती पत्र टाकायला उत्सुक होती. चार इमारती सोडून असलेल्या पोस्ट ऑफिसात ती निघाली.

##
थोडे चालल्यावर ती थांबली. तिने पत्र बाहेर काढले.तिला आजोबांचे अक्षर काही वाचता येईना. मग आजोबांनी काय वाचून दाखवले होते याचा तिने विचार केला.

तिने जो शब्द टुमकूर असा वाचला त्याच्या पुढे ‘नक्की पाठव’ असे लिहून, खूश होऊन पुढे निघाली.

##
दुसर्‍या इमारतीपर्यंत पोहचल्यावर ती पुन्हा थांबली. पुन्हा तिने पत्र बाहेर काढले.

‘जर पूजाआत्याला आपण मणीच्या भेटीसाठी किती आतुर आहोत हे कळले नाही तर?’

म्हणून पुन्हा रितूने पेन्सिल काढली आणि लिहिले, “नककि पाठव”

##
शेवटी त्या छोट्या पोस्ट ऑफिसात रितू पोहचली.

पोस्ट ऑफिसच्या बाहेर एक लाल पोस्टाची पेटी होती.

तिने टाचा उंच करून पत्र पेटीत टाकण्याचा प्रयत्न केला.

##
ती रमेशकाकांकडे गेली. त्यांनी तिच्याकडून ते पत्र

हसत-हसत घेतले.

“हुशार आहेस हो. आता तू घरी परत जा. तुझे पत्र आत्याला नक्की पोहचेल.”

पण रितू बाहेर गेली नाही. तिने रमेशकाकांना पत्रावर काहीतरी पेनाने लिहिताना पाहिले. नंतर त्यांनी ते पत्र पोस्टमनला दिले. तो पत्रावर ठप्पे मारत होता.

##
ठक, ठक, ठक पत्रावर ठप्पे बसत होते. रितूचे पत्र पाहिल्यावर तो थांबला. आणि हसला. आपल्या कानामागून पेन्सिल काढली आणि पत्रावर काहीतरी लिहिले.

##
पाच दिवस उलटले. पोस्टमनने आजोबांसाठी पत्र आणले.

त्यांनी ते वाचले. ते हसत म्हणाले. “रितू, आत्याने सांगितले आहे की मणी परवा येईल. मी तुला पत्र वाचून दाखवतो.”

प्रिय बाबा,

डाडाडा...डाडाडा...

डाडाडा...डाडाडा...

मी मणीला उद्या पाठवत आहे. शुक्रवारी तो टुमकूरला पोहचेल.

त्याला भेटायला रितू बरीच आतुर आहे असे दिसते. तुमचे पत्र मजेशीर होते!

##
“आजोबा मी त्या पत्रात “नक्की पाठव” लिहिलं होतं म्हणून!” रितू उत्साहाने म्हणाली.

“तूझ्या पत्रात वीस वेळा नक्की पाठव लिहिलं होतंस!” आजोबा म्हणाले.

##
एक ‘नक्की पाठव’ चे इतके कसे झाले हे रितूला कळत नव्हते. तिने एक ‘नककी पाठव’ लिहिले म्हणून ती खूश होती. आणि नंतर आणखी एक ‘नककि पाठव’ लिहिले होते!

##
नककी पाठव नककि पाठव

नक्की पठव नकक्की पाठव

नकक्कि पाठव

नककि पाठव नक्की पाठव

नकक्की पाठव नककी पाठव

##
* License: [CC-BY]
* Text: Mala Kumar
* Illustration: Henu
* Translation: Utkarsha Manish
* Language: mr

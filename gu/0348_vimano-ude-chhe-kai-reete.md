# વિમાનો ઊડે છે કઇ રીતે?

##
સરલાને ઊડતાં પંખીઓ જોયા કરવાનું બહુ ગમે. એક દિવસ, વિજ્ઞાનનો વર્ગ ચાલતો હતો ત્યારે એણે બારીની બહાર નજર નાખી તો એક ગરુડ આકાશમાં ઊડતું દેખાયું. એને થયું, વાહ, એ પંખી તો કેટલું ખુશ હશે! સરલાને આકાશમાં વિમાન ઊડતાં જોવાનું પણ બહુ ગમે.

“બહેન, શું નામ તારું? તારું ધ્યાન અહીં બોર્ડ પર હોવું જોઇએ.” સરલાના વર્ગના નવા શિક્ષકે એને ટોકી.
સરલા તરત ઊભી થઇને કહે, “બહેન, માફ કરજો, એક ગરુડ ઊડતું હતું તેને જોતી હતી. હું પણ ઊડી શકતી હોત – પંખીની જેમ, વિમાનની માફક – એમ મને થયું”.

“શું નામ તારું?”

“સરલા.”

##
“અરે વાહ! તને ખબર છે કે આપણાં સહુ પહેલાં મહિલા પાયલટનું નામ પણ સરલા હતું? મારું નામ હંસા : એ પણ એક પક્ષીનું નામ છે. ઊડી શકતાં મોટાં પંખીઓમાં હંસની ગણના છે,” શિક્ષિકા બહેને કહ્યું. “તો પછી તું આપણા પુસ્તકાલયમાં જા. પક્ષીઓ વિશે અને આકાશે ઊડી શકતાં વિમાનો વિશેની ચોપડીઓ તને ત્યાં મળશે.”

થોડા દિવસમાં સરલાએ પંખીઓ વિશે ઘણું બધું જાણી લીધું. આપણે વિમાનની માફક કેમ ઊડી નથી શકતા તેની પણ સરલાને સમજ પડી.

##
સરલાએ જાણ્યું કે આપણે માનવીઓ પણ ઊડી શકીએ, પણ પક્ષીઓની જેમ નહીં. આપણે વિમાનમાં ઊડીને દુનિયાના કોઇ પણ શહેરમાં પહોંચી શકીએ. વિમાન એ માનવજાતની મોટી શોધ ગણાય. આ મહાયંત્ર આપણને હવામાં ઊડવાનો આનંદ પણ આપી શકે. પક્ષીઓ તો એવી હવાઇ હસ્તીઓ છે કે આકાશમાં ઊડવા માટે તેમને કોઇ યંત્રની જરૂર નથી પડતી. સામાન્ય રીતે પક્ષીઓની પાંખો એમના બાકીના શરીરથી વધુ મોટી હોય છે, પણ પાંખોનું વજન સાવ ઓછું હોવાથી એમનું ઉડ્ડયન શક્ય બને છે.

##
વિમાનો તો જબરદસ્ત હોય છે. પાછાં વજનદાર પણ ખૂબ. પંખીઓની માફક જ વિમાનોને પણ બેઉ બાજુઓ પર પાંખો હોય છે. પાછો પાંખોનો આકાર પણ પક્ષીઓની પાંખો
જેવો જ: મથાળે વળાંક હોય અને નીચેનો ભાગ સપાટ હોય. આથી એ સહેલાઇથી હવામાં ઊંચે ઊડી શકે છે.

##
પક્ષીઓ ઊડવા માટે પાંખો ફફડાવે, પણ આપણે કોઇ વિમાનને પાંખો ફફડાવતું જોયું નથી. પક્ષીઓએ પાંખો ફફડાવવી પડે છે કારણ કે આકાશે ઉપર ચડવા માટે તેમાં પવન ભરવો પડે છે.

વિમાનોને પણ ઉપર ચડવા માટે પવનની જરૂર પડે છે ખરી, પણ તેની યાંત્રિક કાયાની અંદર જ પવન પેદા કરવાનું એન્જિન હોય છે. એ પવન પછી નીચે ઊડી જાય છે.

##
વિમાનનું એન્જિન ખૂબ શક્તિશાળી હોય છે; એ વિમાનના મગજ તરીકે કામ કરે છે. જે રીતે પક્ષી ઊડવા માટે પોતાનાં મગજ અને તર્કશક્તિનો ઉપયોગ કરે છે, તેમ એન્જિન પણ વિમાનને જમીનથી ઉપર ધકેલે છે અને પછી આગળ ઊડવામાં મદદ કરે છે. વિમાનના એન્જિનમાં પેટ્રોલનું બળતણ બળે છે એટલે તેમાંથી ખૂબ જોસથી ગૅસ વછૂટે છે જે વિમાનની પાછળની હવાને ધકેલે છે જેથી વિમાન આગળ ઊડે છે.

##
મોટરગાડી અને બીજાં વાહનો પણ એન્જિનથી જ ચાલે છે. પણ એ વિમાનની જેમ આકાશમાં ઊડી નથી શકતાં. પક્ષીની પાંખ જેવી વિમાનની પાંખોની ઉપરથી અને નીચેથી પવન વછૂટે છે તેથી એ અધ્ધર ઊંચકાય છે ને પછી ત્યાં જ તેને સ્થિર કરે છે. પક્ષીઓને પૂંછડી હોય છે તેમ વિમાનોને પણ પૂંછડી આકારનો પાછલો ભાગ હોય છે; તેનાથી એ હવામાં સ્થિર રહી શકે છે અને દિશાઓ બદલી શકે છે.

##
વિમાનોને ઉડાન ભરવા માટે તેમ જ નીચે ઊતરવા માટે લાંબા રસ્તાની જરૂર પડે છે. આ રસ્તાને ‘રનવે’ કહે છે. આકાશમાં ઊડતાં પહેલાં વિમાનને ‘રનવે’ પર ઝડપથી દોડીને ફાળ ભરવાની હોય છે. ઘણાંખરાં વિમાનો આમ ઝડપી દોટ કાઢે તો જ એ અધ્ધર ઊંચકાય છે. આ ‘રનવે’ હોય તો જ વિમાન લાબીદોટ કાઢી શકે. એટલે ‘રનવે’ એ વિમાન-મથકનો બહુ મહત્ત્વનો ભાગ ગણાય.

##
વિમાનો ચલાવનાર પાયલટ હોય છે, તેથી વિમાનો ધારેલે ઠેકાણે જઇ શકે છે. પાયલટ વિમાનના મોખરાના જે ભાગ પરથી તેનું નિયંત્રણ કરે છે એ ભાગને ‘કૉકપીટ’ કહે છે. પાયલટ એરપોર્ટ સાથે સંપર્ક જાળવે છે. આ એરપોર્ટ એટલે વિમાનોને ઊડવાનું અને ઊતરવાનું મથક. આ માટે એમની પાસે ખૂબ ચોકસાઇવાળાં આધુનિક સાધનો હોય છે. રસ્તા ઉપર આપણી મદદ માટે જેમ સિગ્નલ અને પોલીસ હોય છે તેમ વિમાન-મથક પર ટ્રાફિક-કંટ્રોલર હોય છે જે પાયલટને કહે છે કે સલામતીપૂર્વક ક્યારે ઊતરવું ને ક્યારે ઊડવું.

વિમાન આમ તો એક જંગી પક્ષી જ છે. તેનો આકાર જ પક્ષી જેવો હોય છે તેમ નથી; એ આપણને ઉડાડે છે – જોકે પક્ષીની માફક તો નહીં જ. આ બધું જાણીને સરલાને તો મોટા થઇને પાયલટ બનીને વિમાનો ઉડાડવાની મુરાદ જાગી ઊઠી!

##
આટલું જાણો છો?

હિંદુસ્તાનનું પહેલવહેલું વિમાન હાર્લો નામે હતું; એ જુલાઇ 1941માં ઊડેલું.

હિંદુસ્તાનમાં સહુથી પહેલો પાયલટ-પરવાનો એરો ક્લબ ઑફ ઇંડિયા અને બર્મા તરફથી જે. આર. ડી. ટાટાને ફેબ્રુઆરી 1929માં અપાયેલો.

##
દુનિયાનું સહુથી ઝડપી વિમાન લૉકહીડ SR-71 બ્લૅકબર્ડ છે. આ વિમાન અવાજને ગતિથી વધુ ઝડપે ઊડે છે!

સરલા ઠકરાલ ભારતનાં સહુ પહેલાં મહિલા-પાયલટ હતાં. એક હજાર કલાક વિમાન ચલાવનાર પ્રથમ મહિલા-પાયલટ પણ એ જ હતાં.

##
દોસ્તારો સાથે આ પ્રવૃત્તિ કરો ને મૉજ માણો:

1. કાગળનાં વિમાનો બનાવો અને જુઓ કે કોનું વિમાન સહુથી દૂર જાય છે. શા માટે? કલ્પના કરો : કાગળ અમુક જાતનો છે તેથી, કે જે રીતે એ બનાવ્યું છે એ કારણે ? દરેક વિમાન ઉડાન ભરે ત્યારે શું બને છે એ બરાબર જુઓ. તમે વિમાન ઉડાડો ત્યારે નીચેથી, વચ્ચેથી કે ઉપરથી છોડો છો?

2. ‘ઉડાડો – ન ઉડાડો’ રમત : મિત્રોનું એક જૂથ એક રૂમમાં ઊડવા માટે ભેગું કરો. એકબીજાને સ્પર્શ નહીં કરવાનો. દાવ દેનારે એક ખૂણામાં ઊભા રહેવાનું, અને કોઇ પણ ઊડતી કે ન-ઊડતી વસ્તુનું નામ બોલવાનું. ન-ઊડતી વસ્તુનું નામ (દા. ત. ટેબલ) બોલાય તો બધાંએ નીચે બેસી જવાનું (એટલે કે ઊડી રહેલા વિમાને નીચે ઊતરી જવાનું). જે ભૂલ કરે તેણે દાવ દેવાનો.

##
* License: [CC-BY]
* Text: Aditi Sarawagi
* Illustration: Lavanya Karthik
* Translation: Jayant Meghani
* Language: gu

# रिंगो

##
काझीरंगा राष्ट्रीय उद्यानातील गवताळ भागात रिंगो नावाचे गेंड्याचे पिलू राहत असे. गेंड्याची पिले शक्तीवान असतात. तस्साच रिंगोही होता. तो आपल्या आईबाबांबरोबर राहत असे.

##
त्याची कातडी तपकिरी-करड्या रंगाची होती. त्याची तुकतुकीत केस नसलेली कातडी जाडजूड आणि घड्याघड्यांची होती. केसांच्या गुंत्याने बनलेल्या त्याच्या एकुलत्या एक शिंगाचा त्याला अभिमान होता. अभयारण्यात वाहणार्‍या ब्रम्हपुत्रा नदीच्या तीरावरील चिखलात गडाबडा लोळणं हा या लाजाळू रिंगोचा छंद होता. 

##
कडक उन्हाच्या एका दुपारी पाणी पिण्यासाठी म्हणून तो नदीवर आला होता. पाणी पिण्यासाठी तिथे सगळे प्राणी जमत असत. रिंगोने नदीच्या काठावर खूप प्राणी गोळा झालेले पाहिले. तिथे गजराज हत्ती होता, नटखट लंगूर होते, दलदलीत राहणारा हेमू बाराशिंगा होता, कालिया कावळा होता, निलू नावाचा जंगली गवा होता आणि हरिणी नावाचा लोहसारंग पक्षी होता. भानू आणि हरी हे दोन बेडूक होते. 

##
सगळ्यात आधी गजराजचे रिंगोकडे लक्ष गेले. तो मोठ्याने म्हणाला, “हॅलो, मी गजराज हत्ती आणि हे सगळे माझे मित्र आहेत.” लाजत-लाजत रिंगोनं सर्वांकडे पाहिले.  “तुझं नाव काय?” नटखट लंगूरने विचारले.  संकोचून मागे सरकत घाबरत घाबरत रिंगोने आपले नाव सांगायला सुरुवात केली.  “माझं नाव र्‍हायन्... र्‍हायन्...” एवढं सांगून होतंय तोच एक माशी त्याच्या नाकावर बसली आणि रिंगोला जोरदार शिंक आली! 

##
नदीच्या पाण्यापर्यंत पसरलेल्या फांदीवर जोरजोरात उड्या मारत मारत नटखट हसू लागला. त्या सगळ्यांना वाटलं की त्याचं नाव “र्‍हायन्” आहे. हेमू बाराशिंगा नाक वर करून पाणी पिण्यासाठी वाकला. भानू आणि हरी यांनी खोल पाण्यात उड्या मारल्या आणि ते डुलत डुलत पाण्यात आत-बाहेर करू लागले. हरिणी लोहसारंगा रिंगोकडे अजिबात न पाहता बोलला, “हं, तर तुझं नाव र्‍हायन् आहे.” विचित्र नाव आहे. 

##
रिंगोने त्या सर्वांकडे पाहिलं आणि फुरफुरत पुन्हा सांगायला सुरुवात केली, “र्‍हायन्, र्‍हायन्” हॅ...हॅ... नटखट लंगूर हसू लागलं. रिंगो मागे-मागे सरकला, त्याचं डोकं आता खाली वाकलं होतं. आणि तो एकदम उधळला. त्याचे छोटेसे पण दणकट पाय इतके वेगानं धावले, की त्यांना रिंगो थांबवूच शकला नाही. रिंगो खूप रागावला होता.

##
“इतका मूर्ख आणि लाजाळू आहे का मी, की स्वत:चं नावही सांगू शकत नाही!” नदीच्या काठावरील उंच-उंच गवतामागे तो पळत सुटला. कोवळं गवत चरणार्‍या हरणांच्या कळपांना मागे टाकत तो पळतच राहिला. त्याने उंदीर, जंगली ससे आणि गरुड सगळ्यांना मागे टाकले. आणि अचानक आपण राष्ट्रीय उद्यानाच्या महामार्गावर येऊन पोहोचलो आहोत हे त्याच्या लक्षात आले. तो महामार्गाच्या मधोमध उभा होता. तो पुन्हा एकदा फुरफुरला-डुरकला.

##
“स्वत:चं नावही सांगू शकत नाही इतका मूर्ख कसा मी? मला मेहनत घेतली पाहिजे. र्‍हायन् ... र्‍हायन् ... र्‍हायन् ...” तो पुन्हा एकदा अडखळला. “हे काही चालणार नाही. र्‍हायन् ... र्‍हायन् ...” आणि अचानक मोटार-गाड्यांच्या भोंग्याच्या आवाज यायला लागला. बस, मोटारगाड्या, ट्रक सगळी वाहने थांबली होती.  हा छोटा गेंडा काय करतो आहे इथे? पी पी पो पो. रिंगो खूपच घाबरला, तो मागे वळला आणि पुन्हा उतारावरून जोरात धावत सुटला. 

##
उंच गवताळ भाग येईपर्यंत तो पळतच होता. आणि तो म्हणाला, “र्‍हायना... र्‍हायना... र्‍हायना... र्‍हायना...”  गरुडाने आकाशात उंच भरारी घेतली. रिंगो स्वत:चं नाव सांगण्याचा सराव करत आहे हे त्याने आपल्या तीक्ष्ण नजरेने पाहिले. शेतातले उंदीर आणि रानातले ससेही रिंगोला सराव करताना पाहत होते. पण त्यांनी रिंगोची अजिबात थट्टा केली नाही. 

“र्‍हायना... र्‍हायनोस... र्‍हायनोसेरस. मी रिंगो - र्‍हायनोसेरस, मी गेंडा आहे.” 

##
आता रिंगो नाव सांगायला अजिबात अडखळत नव्हता. त्यानं शेतातल्या उंदरांना नाव सांगितलं, “मी रिंगो, मी र्‍हायनोसेरस - गेंडा आहे.” नंतर तो पुन्हा जिथे सगळे प्राणी ब्रम्हपुत्रेचं थंडगार पाणी प्यायला यायचे त्या नदीकिनारी गेला. लवकरच गजराज हत्ती, त्याच्या  

मागोमाग निलू, नटखट लंगूर, हेमू बाराशिंगा, कालिया कावळा आणि हरिणी लोह सारंगा आले.

##
भानू आणि हरी तिथे आधीपासूनच होते. शेतातील उंदीर, रानातील ससे आणि गरुडही त्यांच्यांत सामील झाले. रिंगोने एकदा सर्वांकडे पाहिले. अगदी हळू पण खणखणीत आवाजात म्हणाला, “मी रिंगो, मी र्‍हायनोसेरस म्हणजे गेंडा आहे.” आपण आपले नाव एवढ्या स्पष्टपणे घेऊ शकतो याच्यावर त्याचा विश्‍वासच बसेना! 

##
“हॅलो रिंगो, र्‍हायनोसेरस म्हणजे गेंडा,” गजराज म्हणाला. “त्याने त्याचे नाव सांगण्यासाठी खूप मेहनत केली आहे. आपण त्याची थट्टा करता कामा नये,” गरुड म्हणाला. गजराज नटखटकडे पाहत म्हणाला, “थट्टा नको.” आणि मोठ्याने चित्कारला. नटखट म्हणाला, “चल रिंगो गेंड्या, आपण मैत्री करू.” 

##
“हे राष्ट्रीय उद्यान सगळ्या प्राण्याचं आहे,” गजराज मोठ्याने म्हणाला, “आपण सगळे मिळून मिसळून, कोणाचीही थट्टा न करता राहायला हवं,” सगळे प्राणी म्हणाले, “हॅलो, रिंगो.” 

रिंगोला खूपच आनंद झाला होता. कारण न अडखळता तो आपले नाव सांगायला शिकला होता. आणि त्याला खूप नवीन मित्रही मिळाले होते. 

##
* License: [CC-BY]
* Text: Vijaylakshmi Nagaraj
* Illustration: Sanjay Sarkar
* Translation: Smita Kolatkar
* Language: mr

# ಮಾಂತ್ರಿಕ ಪುಡಿ

##
ಒಮ್ಮೆ ಇರಾವಡಿ ನದಿಯ ದಡದಲ್ಲಿಯ ಹಳ್ಳಿಯೊಂದರಲ್ಲಿ ತುಜಾ ಎಂಬ ಹೆಸರಿನ ಒಬ್ಬ ಪ್ರಾಯದ ಹೆಂಗಸು ವಾಸಿಸುತ್ತಿದ್ದಳು. ಅವಳಿಗೆ ಥೆಂಗಿ ಎಂಬ ರೂಪವಂತನಾದ ತರುಣನೊಂದಿಗೆ ಮದುವೆಯಾಗಿ ಸಂತೋಷದಿಂದ ಇದ್ದಳು. ಆದರೆ ತುಜಾಳನ್ನು ಒಂದು ಸಮಸ್ಯೆ ಕಾಡುತ್ತಿತ್ತು: ಅವಳ ಗಂಡ ತಾನೊಬ್ಬ ರಸವಿದ್ಯೆ ಪಂಡಿತ ಎಂದುಕೊಂಡಿದ್ದನು ಹಾಗೂ ಮಣ್ಣನ್ನು ಚಿನ್ನ ಮಾಡುವ ರೀತಿಯ ಬಗ್ಗೆಯೇ ಕನಸು ಕಾಣುತ್ತಾ ಕಾಲ ಕಳೆಯುತ್ತಿದ್ದನು. ಇದಕ್ಕೊಂದು ದಾರಿ ಕಂಡು ಕೊಳ್ಳಬೇಕೆಂದು ಪ್ರಯೋಗಗಳನ್ನು ಮಾಡುತ್ತಲೇ ಥೆಂಗಿ ಅನೇಕ ದಿನಗಳನ್ನು ಕಳೆದನು. ಕೆಲವು ದಿನಗಳಲ್ಲಿ ಅವರ ಬಳಿ ಇದ್ದ ಹಣವೆಲ್ಲ ಖರ್ಚಾಗಿ ಹೋಯಿತು.

ತಮ್ಮಿಬ್ಬರ ಆಹಾರಕ್ಕಾಗಿ ತುಜಾ ಬಹಳ ಕಷ್ಟಪಡಬೇಕಾಯಿತು. ಅವಳಿಗೆ ಚಿಂತೆ ಶುರುವಾಯಿತು.
"ಆದಷ್ಟು ಬೇಗ ನೀನೊಂದು ಕೆಲಸ ಹುಡುಕಬೇಕು. ನಾವು ಹೀಗೇ ಇದ್ದರೆ ಬದುಕುವುದು ಸಾಧ್ಯವಿಲ್ಲ" ತುಜಾ ಗಂಡನಿಗೆ ಹೇಳಿದಳು.

ಆದರೆ ಥೆಂಗಿ ಕೇಳಬೇಕಲ್ಲ! "ನನಗೆ ಸದ್ಯದಲ್ಲಿಯೇ ಒಂದು ಉಪಾಯ ತಿಳಿಯುವುದರಲ್ಲಿದೆ. ಇದರಿಂದ ನಾವು ಕನಸಿನಲ್ಲಿಯೂ ಎಣಿಸಲಾರದಷ್ಟು ಶ್ರೀಮಂತ ರಾಗುತ್ತೇವೆ. ಆದ್ದರಿಂದ ನಾನೇಕೆ ಕೆಲಸ ಮಾಡಬೇಕು? ಇನ್ನು ಕೆಲವೇ ದಿನಗಳಲ್ಲಿ ನಾವು ಮಣ್ಣನ್ನೆಲ್ಲ ಚಿನ್ನವನ್ನಾಗಿಸಬಹುದು." ಎಂದು ಉತ್ತರಿಸಿದ.

ಇದರಿಂದ ನಿರಾಶಳಾದ ತುಜ ತನ್ನ ಸಮಸ್ಯೆಗೆ ಪರಿಹಾರ ಕೇಳಬೇಕೆಂದು ತನ್ನ ತಂದೆಯಾದ ಥೆಟ್ ಬಳಿ ಹೋದಳು.
ಥೆಟ್ ಒಬ್ಬ ಬುದ್ಧಿವಂತ ಮುದುಕ. ತನ್ನ ಅಳಿಯ ಒಬ್ಬ ರಸವಿದ್ಯೆಯ ಪಂಡಿತ ಎಂದು ತಿಳಿದು ಥೆಟ್‌ನಿಗೆ ಆಶ್ಚರ್ಯವಾಯಿತು.

ಅವನು ಸ್ವಲ್ಪ ಹೊತ್ತು ಯೋಚಿಸಿದ. ಥೆಂಗಿ ಬಂದು ಒಮ್ಮೆ ನನ್ನನ್ನು ನೋಡಲಿ ಎಂದು ಹೇಳಿದ. ತುಜಾ ಸಂತೋಷದಿಂದ ಮನೆಗೆ ಅಂದೇ ಹಿಂದಿರುಗಿದಳು. ಬುದ್ಧಿವಂತನಾದ ತಂದೆ ಏನಾದರೂ ಪರಿಹಾರ ಹೇಳುತ್ತಾನೆ ಎಂದು ಅವಳಿಗೆ ಗೊತ್ತಿತ್ತು.

##
ಮರುದಿನ, ಥೆಂಗಿ ಮಾವನಿಂದ ಚೆನ್ನಾಗಿ ಬೈಯಿಸಿಕೊಳ್ಳಲು ಸಿದ್ಧನಾಗಿಯೇ ಅವನ ಮನೆಗೆ ಬಂದ.

ಆದರೆ ಥೆಟ್ ಅವನನ್ನು ಪಕ್ಕಕ್ಕೆ ಕರೆದು ಗುಟ್ಟಾಗಿ "ನಿನ್ನ ಹಾಗೆ ತರುಣನಾಗಿದ್ದಾಗ ನಾನೂ ಒಬ್ಬ ರಸ ವಿದ್ಯಾಪಂಡಿತನೇ ಆಗಿದ್ದೆ" ಎಂದಾಗ ಥೆಂಗಿಗೆ ಆಶ್ಚರ್ಯವೇ ಆಯಿತು. ಥೆಂಗಿ ಮಾಡಿದ ಪ್ರಯೋಗಗಳ ಬಗ್ಗೆ ಚರ್ಚಿಸುತ್ತ ಅವರಿಬ್ಬರೂ ಅಂದು ಮಧ್ಯಾಹ್ನವೆಲ್ಲ ಕಳೆದರು. ಕೊನೆಗೆ ಆ ಮುದುಕ ಎದ್ದು ನಿಂತು ಹೇಳಿದ.

"ಥೆಂಗೀ, ನಾನು ನಿನ್ನ ವಯಸ್ಸಿನಲ್ಲಿದ್ದಾಗ ಏನು ಮಾಡಿದ್ದೇನೋ ನೀನೂ ಅದನ್ನೇ ಮಾಡಿದ್ದೀಯ! ಸದ್ಯದಲ್ಲಿಯೇ ನಿನಗೊಂದು ದಾರಿ ತಿಳಿಯುವುದು ಖಂಡಿತ. ಅದಕ್ಕಾಗಿ ನಿನಗೆ ನನ್ನ ಅಭಿನಂದನೆಗಳು. ಆದರೆ ನಿನ್ನ ಪ್ರಯೋಗಗಳಲ್ಲಿ ಒಂದು ಮುಖ್ಯ ವಸ್ತು ಸೇರಿಲ್ಲ ಎಂದು ತೋರುತ್ತದೆ. ಮಣ್ಣಿನಿಂದ ಚಿನ್ನ ಮಾಡುವ ಕೊನೆಯ ಹಂತದಲ್ಲಿ ಇದು ನಿನಗೆ ತುಂಬಾ ಅವಶ್ಯ. ಈ ವಿಷಯವನ್ನು ನಾನು ಈಚೆಗೆ ತಿಳಿದುಕೊಂಡೆ; ಆದರೆ ಈ ಕೆಲಸ ಮಾಡಲು ನನಗೀಗ ವಯಸ್ಸಾಗಿಬಿಟ್ಟಿದೆ. ಇದಕ್ಕೆ ತುಂಬಾ ಶ್ರಮಬೇಕು."

##
"ಹಾಗಾದರೆ ನಾನೇ ನಿಮಗೋಸ್ಕರ ಇದನ್ನು ಮಾಡುತ್ತೇನೆ, ಅಪ್ಪಾಜಿ," ಎಂದು ಕೂಗಿ ಹೇಳಿದ ಥೆಂಗಿ. ತನ್ನ ಪ್ರಯತ್ನಗಳೆಲ್ಲ ಸಫಲವಾಗುತ್ತಿವೆ ಎಂದು ಆವನಿಗೆ ಆವೇಶ ಬಂದು ಬಿಟ್ಟಿತು, "ಹೇಳಿ, ಹೇಳಿ ಆ ವಸ್ತು ಯಾವುದು ಅಂತ!" ಎಂದನು.

"ಭೇಷ್, ನಿನಗೀಗ ನಿಜವಾಗಿಯೂ ಆವೇಶ ಬಂದಿದೆ!"
ಥೆಟ್ ಹೇಳಿದ. ಅವನು ಹತ್ತಿರ ಬಾಗಿ ಪಿಸುಗುಟ್ಟಿದ, "ಮಗೂ, ಆ ವಸ್ತು ಬೇರೇನೂ ಅಲ್ಲ ; ಬೆಳ್ಳಿಯ ಪುಡಿ; ಅದು ಬಾಳೆಗಿಡದ ಮೇಲೆ ಮಾತ್ರ ದೊರೆಯುತ್ತದೆ.

ಅದಕ್ಕಾಗಿ ನೀನೇ ಬಾಳೆಗಿಡಗಳನ್ನು ನೆಟ್ಟು ಅವುಗಳಿಗಾಗಿ ಕೆಲವು ಮಂತ್ರಗಳನ್ನು ಹೇಳಬೇಕು. ಆಗ, ಗಿಡಗಳು ಬೆಳೆದಂತೆ ಅವುಗಳ ಎಲೆಯ ಮೇಲಿರುವ ಪುಡಿಗೆ ಮಾಂತ್ರಿಕ ಶಕ್ತಿ ಬರುತ್ತದೆ."

"ಈ ಪುಡಿ ಎಷ್ಟು ಬೇಕಾಗಬಹುದು, ಅಪ್ಪಾಜಿ?" ಥೆಂಗಿ ಆವೇಶದಿಂದಲೇ ಕೇಳಿದ.

##
"ಒಂದು ಕಿಲೋ" ಎಂದ ಥೆಟ್.

"ಒಂದು ಕಿಲೋ ! ಇಷ್ಟು ಪುಡಿ ಸಿಗಬೇಕಾದರೆ ನೂರಾರು ಬಾಳೆಗಿಡಗಳೇ ಬೇಕಾಗಿರಬಹುದು!" ಎಂದು ಊಹಿಸಿದ ಥೆಂಗಿ.
"ಬೇಕೂಂತ ಕಾಣತ್ತೆ, ಮಗೂ. ಇದರಿಂದಾಗಿಯೇ ನನಗೆ ಈ ಕೆಲಸವನ್ನು ಮಾಡಿ ಮುಗಿಸಲಾಗಲಿಲ್ಲ..." ಮುದುಕ ಹೇಳಿದ.
"ಹೆದರಬೇಡಿ ಅಪ್ಪಾಜಿ. ನಾನು ಅದನ್ನು ಮಾಡುತ್ತೇನೆ" ಎಂದ ಥೆಂಗಿ.
ಆ ದಿನ ಸಂಜೆ ಮುದುಕ ಥೆಟ್ ತನ್ನ ಅಳಿಯನಿಗೆ ಮಂತ್ರರಹಸ್ಯಗಳನ್ನು ಕಲಿಸಿಕೊಟ್ಟ ಹಾಗೂ ಕೆಲಸವನ್ನು ಪ್ರಾರಂಭಮಾಡಲು ಹಣವನ್ನು ಸಾಲವಾಗಿ ನೀಡಿದ.

ಮರುದಿನವೇ ಥೆಂಗಿ ತನ್ನ ಮನೆಯ ಹತ್ತಿರವೇ ಸ್ವಲ್ಪ ಭೂಮಿಯನ್ನು ಕೊಂಡುಕೊಂಡು ಅದನ್ನು ಸವರಿ ಸ್ವಚ್ಛಮಾಡಿದ. ಅವನಿಗೆ ತಿಳಿಸಿದಂತೆ, ತಾನೇ ಭೂಮಿಯನ್ನು ಅಗೆದು, ಎಚ್ಚರಿಕೆಯಿಂದ ಮಂತ್ರಗಳನ್ನು ಪಠಿಸುತ್ತಾ ಬಾಳೆಯ ಸಸಿಗಳನ್ನು ನೆಟ್ಟ. ಪ್ರತಿದಿನ ತೋಟಕ್ಕೆ ಹೋಗಿ ಸಸಿಗಳನ್ನು ಪರೀಕ್ಷಿಸುತ್ತಿದ್ದ.

ಜೋಪಾನವಾಗಿ ಕಳೆ ಕೀಟಗಳನ್ನೆಲ್ಲಾ ತೆಗೆದು ಹಾಕಿದ. ಗಿಡಗಳು ಬೆಳೆದು ಕಾಯಿಗಳು ಕಾಣಿಸಿಕೊಂಡಾಗ, ಅವುಗಳ ಎಲೆಯ ಮೇಲಿದ್ದ ಬಿಳಿಯ ಪುಡಿಯನ್ನು ಎಚ್ಚರಿಕೆಯಿಂದ ತೆಗೆದು ಒಂದು ಪೆಟ್ಟಿಗೆಯಲ್ಲಿ ಹಾಕಿಟ್ಟ.

ಎಲೆಗಳ ಮೇಲಿರುವ ಪುಡಿಯನ್ನೆಲ್ಲ ತೆಗೆದ ಮೇಲೆ ಮತ್ತಷ್ಟು ಪುಡಿಗಾಗಿ ಥೆಂಗಿ ಇನ್ನೂ ಸ್ವಲ್ಪ ಜಮೀನು ಖರೀದಿಸಿ ಮತ್ತೆ ಬಾಳೆಯ ಸಸಿಗಳನ್ನು ನೆಡಬೇಕಾಯಿತು. ಅವಶ್ಯವಿದ್ದಷ್ಟು ಪುಡಿಯನ್ನು ಸಂಗ್ರಹ ಮಾಡಲೇಬೇಕೆಂದು ಅವನು ನಿರ್ಧಾರ ಮಾಡಿಬಿಟ್ಟಿದ್ದ.

ಇದಕ್ಕೆ ಅವನಿಗೆ ಸುಮಾರು ವರ್ಷಗಳೇ ಬೇಕಾಯಿತು. ಅಂತೂ ಕೊನೆಗೆ ತನಗೆ ಬೇಕಾಗುವಷ್ಟು ಮಂತ್ರದ ಪುಡಿಗಳನ್ನು ಸಂಗ್ರಹಿಸಿದ. ಈಗ ಹಿಂದೆಂದೂ ಇಲ್ಲದಷ್ಟು ಉತ್ಸಾಹದಿಂದ ಅವನು ಮಾವನ ಹತ್ತಿರ ಓಡಿದ. ಅವನು ಈಗ ಕೇವಲ ಮಣ್ಣಿನಿಂದ ಚಿನ್ನ ಮಾಡಬಲ್ಲವನಾಗಿದ್ದ.

"ಅಪ್ಪಾಜಿ, ಕೊನೆಗೂ... ಒಂದು ಕಿಲೋ ಮಂತ್ರದ ಪುಡಿ ಸಂಗ್ರಹವಾಯಿತು, ಇಲ್ಲಿ ನೋಡಿ" ಥೆಂಗಿ ಕೂಗಿ ಹೇಳಿದ.

ಮುದುಕ ಸಂತೋಷದಿಂದ ಉಬ್ಬಿದ, ಅವನು ಹೇಳಿದ, "ಅದ್ಭುತ! ಅದ್ಭುತ! ಥೆಂಗೀ, ನೀನು ಒಳ್ಳೆಯ ಕೆಲಸ ಮಾಡಿದೆ. ನನಗೆ ನಿನ್ನ ಬಗ್ಗೆ ಹೆಮ್ಮೆಯಾಗಿದೆ. ಮಣ್ಣಿನಿಂದ ಚಿನ್ನವನ್ನು ಹೇಗೆ ಮಾಡಬೇಕೆಂಬುದನ್ನು ನಾನೀಗ ತೋರಿಸುತ್ತೇನೆ. ಆದರೆ ಆದಕ್ಕೆ ಮೊದಲು ತುಜಾಗೆ ಇಲ್ಲಿ ಬರಲು ಹೇಳಿಕಳಿಸೋಣ, ನಮಗೆ ಅವಳ ಸಹಾಯ ಬೇಕು." ಥೆಂಗಿಗೆ ಆಶ್ಚರ್ಯವಾಯಿತು. ಆದರೆ ಅವನು ತಡಮಾಡಲಿಲ್ಲ. ಹೆಂಡತಿಯಲ್ಲಿಗೆ ಓಡಿದ. ಸ್ವಲ್ಪವೇ ಹೊತ್ತಿನಲ್ಲಿ ಅವಳೊಂದಿಗೆ ಹಿಂದಿರುಗಿ ಬಂದ.

"ತುಜಾ, ನಿನ್ನ ಗಂಡ ಎಲೆಗಳಿಂದ ಪುಡಿಯನ್ನು ಸಂಗ್ರಹ ಮಾಡುತ್ತಿದ್ದಾಗ ನೀನು ಬಾಳೆಹಣ್ಣುಗಳನ್ನೆಲ್ಲಾ ಏನು ಮಾಡಿದೆ? ಹೇಳು" ಮುದುಕ ಕೇಳಿದ.

"ಯಾಕೆ? ನಾನು ಅವನ್ನೆಲ್ಲ ಮಾರಿದೆ ಅಪ್ಪ. ಅದರಿಂದಲೇ ನಾವು ಬದುಕುತ್ತಿರೋದು."

"ಹಾಗಾದರೆ, ನೀನು ಒಂದಿಷ್ಟು ಹಣವನ್ನು ಉಳಿಸಿರಬೇಕು. ಯಾಕೆಂದರೆ ಥೆಂಗಿ ತುಂಬಾ ಬಾಳೆಗಿಡಗಳನ್ನು ಬೆಳೆದಿದ್ದಾನೆ." ಮುದುಕ ಮುಂದುವರಿಸಿ ಹೇಳಿದ.

"ಹೌದು, ಉಳಿಸಿದ್ದೇನೆ" ತುಜಾ ಉತ್ತರಿಸಿದಳು.
"ನಾವು ನೋಡಬಹುದೆ?" ಥೆಟ್ ಕೇಳಿದ.
"ಆಗಲಿ, ನಾನು ಅದನ್ನು ಮನೆಯಲ್ಲಿ ಭದ್ರವಾಗಿ ಇರಿಸಿದ್ದೇನೆ," ತುಜಾ ಹೇಳಿದಳು.

ಮೂವರೂ ಥೆಂಗಿಯ ಮನೆಗೆ ಹೊದರು. ಅಲ್ಲಿ ತುಜಾ ಕೋಣೆಯಲ್ಲಿ ಭದ್ರವಾಗಿ ಇರಿಸಿದ್ದ ಹಲವು ಚೀಲಗಳನ್ನು ಅವರ ಮುಂದೆ ತಂದಿರಿಸಿದಳು. ಥೆಟ್ ಅವುಗಳಲ್ಲಿ ಒಂದನ್ನು ಬಿಚ್ಚಿ ಅದರೊಳಗೆ ಬಗ್ಗಿ ನೋಡಿದ. ಮುಗುಳು ನಗೆ ಮೂಡಿತು. ಆಮೇಲೆ ಚೀಲದಲ್ಲಿರುವುದನ್ನು ಟೇಬಲ್ ಮೇಲೆ ಸುರುವಿದ. ಚಿನ್ನದ ನಾಣ್ಯಗಳು ರಾಶಿರಾಶಿಯಾಗಿ ಬೀಳುತ್ತಿದಂತೆ ಲಕಲಕ ಹೊಳೆದವು.

ನಂತರ ಅವನು ತೋಟಕ್ಕೆ ಹೋಗಿ ಒಂದು ಹಿಡಿ ಮಣ್ಣು ತಂದ. ಅದನ್ನು ಚಿನ್ನದ ರಾಶಿಯ ಪಕ್ಕದಲ್ಲಿ ಇಟ್ಟ.
ಅಳಿಯನ ಕಡೆ ನೋಡುತ್ತಾ ಅವನು ಹೇಳಿದ, "ಥೆಂಗಿ, ಇಲ್ಲಿ ನೋಡು, ನೀನು ಮಣ್ಣನ್ನು ಚಿನ್ನವಾಗಿ ಮಾಡಿದ್ದೀಯ!"

ಆ ದಿನದ ನಂತರ ಥೆಂಗಿ ಎಂದೂ ಎಲೆಗಳಿಂದ ಮಾಂತ್ರಿಕ ಪುಡಿಗಳನ್ನು ಸಂಗ್ರಹಿಸಲು ಹೋಗಲಿಲ್ಲ . ಆದರೆ ಅವನು ಬಾಳೆಗಿಡಗಳನ್ನು ಬೆಳೆಸುವ ಕೆಲಸವನ್ನು ಮುಂದುವರೆಸಿದ. ರಸವಿದ್ಯಾ ಪಂಡಿತನಾದ ಅವನಿಗೆ ಮಾವ ಅವನಿಗೆ ಮಣ್ಣನ್ನು ಚಿನ್ನವಾಗಿ ಮಾಡುವ ವಿದ್ಯೆಯನ್ನು ಹೇಗೂ ಕಲಿಸಿಕೊಟ್ಟಿದ್ದ. ಅವನಿಗೆ ಮಂತ್ರದ ಪುಡಿಯು ಇನ್ನು ಮುಂದೆ ಬೇಕಾಗಿರಲೂ ಇಲ್ಲ.

##
ಮಂತ್ರದ ಬಾಳೆಹಣ್ಣು!

ಥೆಂಗಿ ಬಾಳೆಯೆಲೆಗಳಿಂದ ಮಾಂತ್ರಿಕ ಪುಡಿಯನ್ನು ಪಡೆದದ್ದನ್ನು ಓದಿದ ಮೇಲೆ ನೀವು ನಿಮ್ಮ ಮಿತ್ರರಿಗೆ ಮಂತ್ರದ ಬಾಳೆಹಣ್ಣುಗಳನ್ನು ತೋರಿಸಿ ಯಾಕೆ ಆಶ್ಚರ್ಯಪಡಿಸಬಾರದು? ತುಂಡುತುಂಡಾಗಿಯೇ ಬೆಳೆಯುವ ಬಾಳೆಹಣ್ಣಿನ ಜಾತಿಯೊಂದನ್ನು ನಾವು ಕಂಡುಹಿಡಿದಿದ್ದೀರಿ ಎಂದು ಅವರಿಗೆ ಹೇಳಿ; ಆಶ್ಚರ್ಯ ಮೂಡಿಸಿ.
ಮಂತ್ರದ ಬಾಳೆಹಣ್ಣುಗಳನ್ನು ನೀವೇ ಸಿದ್ಧಪಡಿಸಿಕೊಳ್ಳಿ ಇದಕ್ಕೆ ಬೇಕಾಗಿರುವುದೇನು:
ಚೆನ್ನಾಗಿ ಮಾಗಿದ ಕೆಲವು ಬಾಳೆಹಣ್ಣುಗಳು.
ಒಂದು ಹಲ್ಲುಚುಚ್ಚುವ ಕಡ್ಡಿ ಅಥವಾ ಹೊಲಿಗೆಯ ಸೂಜಿ.

##
ಮಾಡುವ ವಿಧಾನ:

1. ಹಣ್ಣಿನ ಸಿಪ್ಪೆಗಳು ಸೇರಿಕೊಳ್ಳುವ ಮೂಲೆಯಲ್ಲಿ ಒಂದು ಕಡೆ ಕಡ್ಡಿಯನ್ನು ಚುಚ್ಚಿ, ಒಳಗೆ ತೂರಿಸಿ.
2. ಹಣ್ಣಿಗೆ ಅಡ್ಡವಾಗಿ ಒಳಗೆ ತೂರಿಸಿದ ಕಡ್ಡಿಯನ್ನು ಒಳಗಿನ ಹಣ್ಣು ಸಂಪೂರ್ಣವಾಗಿ ಅಡ್ಡವಾಗಿ ಕತ್ತರಿಸುವಂತೆ ನಿಧಾನವಾಗಿ ಎಡಕ್ಕೂ ಬಲಕ್ಕೂ ತಿರುಗಿಸಿ. ಆದರೆ ಸಿಪ್ಪೆಗೆ ಬೇರೆಲ್ಲಿಯೂ ತೂತಾಗದಂತೆ ಎಚ್ಚರಿಕೆವಹಿಸಿ. ಕಡ್ಡಿಯಿಂದ ಚುಚ್ಚಿದಾಗ ಆಗುವ ತೂತು ಸಾಧ್ಯವಾದಷ್ಟೂ ಚಿಕ್ಕದಾಗಿದ್ದು ಸುಲಭವಾಗಿ ಗೋಚರಿಸದಂತೆ ಜಾಗ್ರತೆ ವಹಿಸಿ.

3. ಕಡ್ಡಿಯನ್ನು ಹೊರತೆಗೆದು, ಸಿಪ್ಪೆಯ ಮೂಲೆಗುಂಟ ಸುಮಾರು ಒಂದಿಂಚು ಅಂತರದಲ್ಲಿ ಇನ್ನೊಂದು ಕಡೆ ಮೇಲಿನಂತೆ ಮತ್ತೆ ಮಾಡಿ. ಇದೇರೀತಿ ಸುಮಾರು ಒಂದಿಂಚು ಉದ್ದದ 5-6 ತುಂಡುಗಳನ್ನು ಬಾಳೆಹಣ್ಣಿನ ಸಿಪ್ಪೆಯೊಳಗೆ ಮಾಡಿಕೊಳ್ಳ ಬಹುದು. ಇದರಂತೆಯೆ ಉಳಿದೆಲ್ಲಾ ಹಣ್ಣುಗಳನ್ನು ಹೀಗೇ ಮಾಡಿಕೊಳ್ಳಿ.

4. ಈಗ ನಿಮ್ಮ ಮಂತ್ರದ ಬಾಳೆಹಣ್ಣು ತಿನ್ನಲು ಸಿದ್ಧವಾಗಿದೆ. ಈ ಹೊಸ ತಳಿಯ ಹಣ್ಣು ನಿಮಗೆ ಹತ್ತಿರದಲ್ಲಿಯೇ ಇರುವ ತೋಟವೊಂದರಲ್ಲಿ ಹೇಗೆ ಕಂಡುಬಂದಿತು ಎಂಬುದರ ಬಗ್ಗೆ ಒಂದು ಉದ್ದವಾದ ಕಥೆ ಹೇಳುತ್ತಾ ಈ ಹಣ್ಣುಗಳನ್ನು ತಿನ್ನಲು ಕೊಡಿ. ನಿಮ್ಮ ಮಿತ್ರರು ಸಿಪ್ಪೆ ಸುಲಿದಾಗ ಅವರ ಮುಖದಲ್ಲಿ ಆಶ್ಚರ್ಯ ಮೂಡುವುದನ್ನು ಗಮನಿಸಿ.

ಹಣ್ಣಿನ ಸಿಪ್ಪೆಯೊಳಗೆ ಕತ್ತರಿಸಿದ ತುಂಡುಗಳು ಸಿದ್ದವಾಗಿಯೇ ಇವೆ! ಇದೂ ಒಂದು ಇಂದ್ರಜಾಲವೇ ಅಲ್ಲವೇ?

##
* License: [CC-BY]
* Text: Greystroke
* Illustration: P.G. Dinesh
* Translation: K. P. Bhatt
* Language: kn

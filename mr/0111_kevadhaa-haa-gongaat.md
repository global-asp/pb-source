# केवढा हा गोंगाट!

##
श्रृंगेरी श्रीनिवास हा शेतकरी, एकदा आपल्या सर्वांत चांगल्या गायी घेऊन गुरांच्या प्रदर्शनाला निघाला होता. त्याच्या गावाजवळ जो राष्ट्रीय महामार्ग नव्याने झाला होता, त्यावरून तो चालला होता.

##
त्या मोठ्या रस्त्यावरून किती तरी मोटारगाड्या आणि ट्रक धावत होते. प्रत्येक गाडीचा ड्रायव्हर पाँ पाँ..पी पी...
पँ पँ... असा जोरजोरात आवाज करत हॉर्न वाजवत होता. गायींना तो आवाज मुळीच आवडला नाही.

त्यांनी परत घराकडं पावलं वळवली. त्यांना पुढे नेणं श्रृंगेरी श्रीनिवासला शक्यच नव्हतं.

##
त्यानं जोरजोरात हात हलवून ड्रायव्हर मंडळींना ‘हॉर्नचा तो कर्कश्श आवाज थांबवा’ असं सांगितलं. पण त्याचा काही उपयोग झाला नाही. त्याला पाहून त्यांनी आणखी जोरात हॉर्न वाजवले.

##
तो हॉर्नचा आवाज त्याच्या अगदी डोक्यातच गेला. बराच काळ तो तसाच डोक्यात राहिला. त्यादिवशी त्याचं सगळंच बिनसलं. तो सरळ गायींना घेऊन परत आपल्या घरी गेला.

‘हम्मा....’ गायी पुन्हा गोठ्यात आल्यावर एकदम खूश झाल्या.

##
पण त्याच्या डोक्यातून काही केल्या तो आवाज गेला नाही.

पाँ पाँ..पी पी...पँ पँ... नवशिक्या बॅण्डवाल्यांच्या बेसुऱ्या बॅण्डसारखा तो त्याच्या डोक्यात थैमान घालत होता.

त्याच्या भोवतालचे इतरही आवाज आता त्या बॅण्डमध्ये सामील झाले. अगदी रोजचे, नेहमीचे आवाजही श्रृंगेरी श्रीनिवासला अचानक कर्कश्श ऐकू येऊ लागले.

##
बेडकांचं डराव डराव त्याला गोंगाटासारखं वाटू लागलं. रातकिड्यांची नेहमीची किरकिर त्याच्या कानाला कर्कश्श वाटू लागली. घू घू करणाऱ्या घुबडांना दूर पिटाळून लावावं असं त्याला वाटू लागलं.

##
पहाटे चार वाजता कोकीळ पक्ष्याचा आवाज कानावर पडल्यानंतर तो त्यांच्यावर वैतागला. पहाटे पाचला नेहमीप्रमाणे गायी हंबरू लागल्या तेव्हा त्यांचाही त्याला राग आला.

##
आणि त्या चोंबड्या कोंबड्याला पहाटे गजराच्या घड्याळाप्रमाणे आरवायला कुणी सांगितलं? आणि तो मूर्ख वाघ! बस्स झाली त्याची ती डरकाळी!

##
बिचारा श्रृंगेरी श्रीनिवास. त्याचे कान अगदी किटून गेले. शांतता हवी म्हणून तो अगदी वेडा झाला.

##
मुलं मोठ्याने बोलली म्हणून तो त्यांच्या अंगावर जोरात ओरडला. प्रेशर कुकरच्या शिट्ट्यामागून शिट्ट्या सुरू झाल्यावर त्यानं पार्वतीअम्माकडे डोळे वटारून पाहिलं.  

##
श्रृंगेरी श्रीनिवास! त्याला हवी होती फक्त शांतता. घरातला प्रत्येकजण त्याला शांतता मिळावी म्हणून धडपडत होता. पार्वतीअम्मानं मुलांच्या अंगावर खेकसणं बंदच करून टाकलं. मुलंही अजिबात आवाज न करणाऱ्या मऊ चेंडूनं क्रिकेट खेळू लागली गायींनीही हंबरणं बंदच करून टाकलं.

##
किरकिरणारे रातकिडे आणि ओरडणारी घुबडं तर दुसऱ्याच गावाला पळून गेली. एवढंच कशाला, वाघानंसुद्धा डरकाळी फोडणं बंद करून टाकलं.

##
पण तरीही श्रृंगेरी श्रीनिवासला काही गोड वाटेना. प्रत्येकजण शांत राहण्यासाठी म्हणून जो गोंगाट करत होता,तो त्याच्या कानावर आदळत होताच.

##
एका सकाळी तो म्हणाला, “मी येथून दूरच जातो कसा”. पार्वतीअम्मा म्हणाली, “अहो थांबा, कुठं मिळणार शांतता तुम्हाला?”

श्रृंगेरी श्रीनिवासनं तिच्याकडे आठ्या घालून पाहिलं आणि तो गावापासून दूर निघाला. लवकरच तो नव्या गावाच्या जवळ आला. त्या कर्णकर्कश्श गावात, गोंगाट करणारी माणसं त्याला दिसली.

##
त्याच्या जवळून एक माणूस जात होता. त्याच्या कानांतून वायर लोबत होत्या. श्रृंगेरी श्रीनिवासला ‘टिंग डिंग, टिंग डिंग’ असं संगीत ऐकू आलं. तो माणूस विलक्षण आनंदात दिसत होता.

##
जवळचे ट्रक जोरजोरात हॉर्न वाजवत होते हे त्याच्या गावीही नव्हतं.“हे काय आहे?” श्रृंगेरीनं त्या माणसाला विचारलं.

##
“हे माझे हेडफोन आहेत. त्यातून कसा आवाज ऐकू येतो हे ऐकायचं आहे का?” असं विचारत त्यानं ते हेडफोन त्याच्या कानावर चढवले.

“वा वा! फक्त ‘टिंग डिंग, टिंग डिंग’! हॉर्नचा आवाज गायब. अगदी हेच हवं होतं मला,” श्रृंगेरी म्हणाला.

##
श्रृंगेरी श्रीनिवास गावात गेला. त्यानं चांगल्यापैकी हेडफोन खरेदी केला आणि तो आपल्या कानावर ठेवला.
हुश्श! आता गोंगाट एकदम बंद! नवा हेडफोन घेऊन तो त्याच्या खेड्यात परत आला.

##
त्याला बघून त्याच्या बायकोला आनंद झाला. श्रृंगेरी श्रीनिवास तिच्याकडे पाहून तोंडभर हसला. त्याच्या मुलांनी हेडफोन लावायला त्याला मदत केली आणि छान आनंदी संगीत त्याला लावून दिलं.

##
आता श्रृंगेरी श्रीनिवासला मोटारगाड्यांचा किंवा बेडकांचा खूप राग आला तर तो सरळ हेडफोन कानाला लावतो आणि शांतता ऐकतो. किंवा तो चांगलं संगीत ऐकतो.

##
आता त्याच्या खेड्यात गायी पुन्हा हंबरायला लागल्या आहेत. कोकीळ पक्षी परत आलेत. बेडूक डराव डराव करू लागले आहेत. आणि रातकिड्यांची किरकिर परत सुरू झालेली आहे. 

##
पण रस्त्यावरच्या मोटारगाड्या मात्र तसाच कर्कश्श आवाज करत आहेत.

पाँ पाँ...पी पी...पँ पँ... किती नकोसा वाटतो हा आवाज!

##
श्रृंगेरी श्रीनिवासला त्याच्या गायी घेऊन पुन्हा गुरांच्या प्रदर्शनाला जायचे आहे. पण कशा न्यायच्या त्या? त्यांनाही हेडफोन घालावेत का?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Mukund Taksale
* Language: mr

# ಹಲ್ಲುಜ್ಜುವ ಪೇಸ್ಟ್ ಟ್ಯೂಬ್ ನ ಒಳಗೆ ಸೇರಿದ್ದು ಹೇಗೆ?

##
ಆಗ ವರ್ಷ ೧೮೭೦. ಸ್ಥಳ ನ್ಯೂ ಲಂಡನ್, ಕನೆಕ್ಟಿಕಟ್, ಅಮೇರಿಕಾ. ಹಾಸಿಗೆಯಿಂದ ಎದ್ದ ಮಕ್ಕಳಿಗೆ ಹಲ್ಲು ಕಡ್ಡಿಗಳು ಮತ್ತು ಹಲ್ಲುಜ್ಜುವ ಪೇಸ್ಟಿನ ಜಾಡಿಯನ್ನು ಕೊಟ್ಟ ಅಮ್ಮಂದಿರು ಅವರಿಗೆ ಬೇಗಬೇಗನೆ ಹಲ್ಲುಜ್ಜಲು ಕಳುಹಿಸುತ್ತಿದ್ದರು.

##
ಏನು? ನಾನು ಹೇಳಿದ್ದೇನು? “ಹಲ್ಲು ಕಡ್ಡಿ”?

ಹೌದು. ೧೮೭೦ ರಲ್ಲಿ ಹಲ್ಲು ಕಡ್ಡಿಗಳನ್ನು ಬಳಸಿಯೇ ಹಲ್ಲುಜ್ಜುತ್ತಿದ್ದರು. ಹಲ್ಲುಕಡ್ಡಿಯೆಂದರೆ ಜಗಿದ ಕೊನೆಯಿರುವ ಒಂದು ಕಡ್ಡಿಯಷ್ಟೆ. ಕೆಲವು ಅದೃಷ್ಟಶಾಲಿ ಮಕ್ಕಳ ಬಳಿ ಒಂದು ತುದಿಗೆ ನವಿರಾದ ಹಂದಿಯ ಕೂದಲುಗಳನ್ನು ಕಟ್ಟಿದ್ದ ಕಡ್ಡಿಗಳಿದ್ದವು, ಹೆಚ್ಚಿನ ಹೊಳಪಿಗಾಗಿ.

##
ಮತ್ತೇನು ಹೇಳಿದೆ ನಾನು? “ಹಲ್ಲುಜ್ಜುವ ಪೇಸ್ಟ್ ನ ಜಾಡಿಯ”?

ಹೌದು. ಆಗ ಹಲ್ಲುಜ್ಜುವ ಪೇಸ್ಟ್ ನ ಟ್ಯೂಬ್ ಗಳನ್ನು ಇನ್ನೂ ಕಂಡು ಹಿಡಿದಿರಲಿಲ್ಲ. ಆಗಿನ ಕಾಲದಲ್ಲಿ ಪೇಸ್ಟನ್ನು ಶೇಖರಿಸಿಡಲು ಇದ್ದದ್ದು ಜಾಡಿಗಳು ಮಾತ್ರ.

ಪ್ರತಿ ದಿನ ಬೆಳಿಗ್ಗೆ ಮಂಪರುಗಣ್ಣಿನ ಮಕ್ಕಳು ತಮ್ಮ ಹಲ್ಲು ಕಡ್ಡಿಯನ್ನು ಪಿಂಗಾಣಿಯ ಜಾಡಿಗಳಲ್ಲಿ ಅದ್ದಿ ಪೇಸ್ಟನ್ನು ಹೊರ ತೆಗೆಯುತ್ತಿದ್ದರು.

##
ಒಬ್ಬರಿಗೊಂದು ಜಾಡಿಯಲ್ಲ – ಕುಟುಂಬದಲ್ಲಿದ್ದ ಪ್ರತಿಯೊಬ್ಬರು ಒಂದೇ ಜಾಡಿಯಲ್ಲಿ ತಮ್ಮ ಹಲ್ಲು ಕಡ್ಡಿಗಳನ್ನು ಅದ್ದುತ್ತಿದ್ದರು. ಮನೆಯಲ್ಲಿ ಅಥಿತಿಯಾಗಿ ತಂಗಿದ್ದ ಕೊಳಕು ಹಳದಿ ಮತ್ತು ಕಪ್ಪು ಹಲ್ಲಿನ ಮುತ್ತಜ್ಜಿ ಕೂಡಾ ಅದೇ ಜಾಡಿಯಲ್ಲಿ ತಮ್ಮ ಹಲ್ಲು ಕಡ್ಡಿಯನ್ನು ಅದ್ದುತ್ತಿದ್ದರು. ಅವರ ಹಲ್ಲು ಮತ್ತು ಅವರ ಹಲ್ಲು ಕಡ್ಡಿಯ ಬಣ್ಣದಲ್ಲಿ ಯಾವುದೇ ವ್ಯತ್ಯಾಸವಿರಲಿಲ್ಲ!

##
ಒಂದು ದಿನ ಬೆಳಿಗ್ಗೆ ದಂತ ವೈದ್ಯರ ಮನೆಯಿಂದ ರೋಸಿ ಹೋದ ಚೀರೊಂದು ಕೇಳಿ ಬಂತು. “ಚೀ..........................!”

ಹೀಗೆ ಬೊಬ್ಬೆ ಹೊಡೆದದ್ದು ಮತ್ತ್ಯಾರು ಅಲ್ಲ; ಡಾಕ್ಟರ್ ಶೆಫೀಲ್ಡ್ ರ ಮಗ ಲುಸಿಯಸ್. ಇನ್ನು ಮುಂದೆ ಜಾಡಿಯನ್ನು ಉಪಯೋಗಿಸಲು ಸುತಾರಾಂ ಕೇಳದ ಅವನು ದಂತ ಮಂಜನವನ್ನು (ಹಲ್ಲು ಪುಡಿ) ಉಪಯೋಗಿಸಲಾರಂಭಿಸಿದನು. ಆದರೆ ಈ ವಿಚಾರವು ಅವನ ಮನದಲ್ಲಿ ಬೇರೂರಿತ್ತು - ಹಲ್ಲುಜ್ಜುವ ಪೇಸ್ಟನ್ನು ಬಳಸುವ ಬೇರೊಂದು ಉತ್ತಮ ವಿಧಾನ ಇರಬೇಕು ಎಂದು.

##
ಕೆಲವು ವರ್ಷಗಳ ನಂತರ ಲುಸಿಯಸ್ ದಂತ ಚಿಕಿತ್ಸಾ ಶಾಸ್ತ್ರವನ್ನು ಕಲಿಯಲು ಪ್ಯಾರಿಸ್ ಗೆ ಹೋದನು. ಅಲ್ಲಿ ಚಿತ್ರಕಾರರು ಲೋಹದ ಟ್ಯೂಬುಗಳಿಂದ ಬಣ್ಣವನ್ನು ಕಿವುಚಿ ಬ್ರಷ್ ಗಳ ಮೇಲೆ ಹೊರ ತೆಗೆಯುವುದನ್ನು ನೋಡಿದನು. ಇದೇ ಸಿದ್ಧಾಂತವನ್ನು ಉಪಯೋಗಿಸಿ ಹಲ್ಲುಜ್ಜುವ ಪೇಸ್ಟನ್ನು ಯಾಕೆ ಟ್ಯೂಬ್ ನಲ್ಲಿ ಹಿಡಿದಿಡಬಾರದು? ಬೇಗನೆ ಮನೆಗೆ ಮರಳಿ ಅವನು ತನ್ನ ತಂದೆಗೆ ತನಗೆ ಹೊಳೆದ ಆಲೋಚನೆಯನ್ನು ಹೇಳಿದನು, ಅವರಿಗೂ ಕೂಡ ಇದು ಅದ್ಭುತವಾದ ಉಪಾಯ ಎನಿಸಿತು.

ಪರಿಹಾರವೇನೊ ಕಣ್ಣ ಮುಂದಿತ್ತು; ಆದರೆ ಅದನ್ನು ಕಾರ್ಯರೂಪಕ್ಕೆ ತರುವುದು ಹೇಗೆ? ನಿಮಗೆ ಹಲ್ಲುಜ್ಜುವ ಪೇಸ್ಟ್ ಅನ್ನು ಟ್ಯೂಬ್ ನ ಒಳಗೆ ತುಂಬುವ ಕೆಲಸ ಕೊಟ್ಟರೆ ಏನು ಮಾಡುತ್ತೀರಿ?

ಎಂದಾದರು ನಿದ್ದಗಣ್ಣಿನಲ್ಲಿ ಅಗತ್ಯಕ್ಕಿಂತ ಹೆಚ್ಚು ಪೇಸ್ಟ್ ಅನ್ನು ಹೊರ ಕಿವುಚಿ ಸಿಂಕ್ ನ ಮೇಲೆಲ್ಲಾ ಪೇಸ್ಟ್ ಹರಡಿದ್ದೀರಾ? ಶಾಲೆಯ ಬಸ್ ೨೦ ನಿಮಿಷಗಳಲ್ಲಿ ಬರುವುದೆಂದು ನೆನಪಿಸಲು ಬರುತ್ತಿರುವ ಅಮ್ಮಳು ನೀವು ಮಾಡಿರುವ ರಂಪ-ರಾಡಿ ಕಂಡರೆ ಏನಾಗಬಹುದೆಂದು ಯೋಚಿಸಿಯೆ ನಿಮ್ಮ ಅರೆನಿದ್ರೆ ಹಾರಿ ಹೋಗಿರಬಹುದು. ಅಮ್ಮಳಿಗೆ ಸಿಟ್ಟೇರಬಾರದೆಂದರೆ ಪೇಸ್ಟ್ ಅನ್ನು ವಾಪಸ್ಸ್ ತುಂಬಲು ಏನು ಮಾಡುತ್ತೀರ?

ಕಿವಿ ಶುಚಿಗೊಳಿಸುವ ಮೊಗ್ಗನ್ನು ಉಪಯೋಗಿಸುತ್ತೀರಾ? ಅಥವಾ ಒಂದು ಚಿಕ್ಕ ಚಮಚ ನಿಮ್ಮ ಸಹಾಯಕ್ಕೆ ಬರಬಹುದೆ? ಒಂದು ಕಡ್ಡಿಯನ್ನು ಬಳಸಿದರೆ ಹೇಗೆ?

##
ಪುನಃ ತುಂಬಲು ಹೋಗಿ ಇನ್ನಷ್ಟು ದೊಡ್ಡ ಅವಾಂತರವಾಯಿತೆ ಎಂದು ಹೆದರಿದಿರಾ? ಖಂಡಿತಾ ಇಲ್ಲ, ಏಕೆಂದರೆ ಡಾಕ್ಟರ್ ಶೆಫೀಲ್ಡ್ ಮತ್ತು ಅವರ ತಂಡ ಮುಚ್ಚಳವನ್ನು ತೆಗೆಯದೆಯೆ ಈ ಸವಾಲನ್ನು ಮಟ್ಟ ಹಾಕಿದರು!

ಹೌದು, ಅವರು ಟ್ಯೂಬ್ ನ ಮುಚ್ಚಳವನ್ನು ಬಿಗಿಯಾಗಿ ಮುಚ್ಚಿ, ಹೆಚ್ಚು ಅಗಲವಾದ ಇನ್ನೊಂದು ಕೊನೆಯನ್ನು ಬಿಚ್ಚಿ ತೆಗೆದರು! ಮುಂಭಾಗದ ಸಣ್ಣ ರಂಧ್ರಕ್ಕಿಂತ ಹಿಂಭಾಗದ ದೊಡ್ಡ ತೆರವಿನ ಮೂಲಕ ಪೇಸ್ಟ್ ಅನ್ನು ಟ್ಯೂಬ್ ನ ಒಳಕ್ಕೆ ಇಳಿ ಬಿಡಬಹುದು. ಅದರಲ್ಲೂ ಒಂದು ಸಿರಿಂಜ್ ಇದ್ದರೆ ಪೇಸ್ಟ್ ಅನ್ನು ಒಳ ನುಗ್ಗಿಸುವುದು ಬಹಳಷ್ಟು ಸುಲಭ ಎಂಬುದರಲ್ಲಿ ಎರಡು ಮಾತೇ ಇಲ್ಲ. ಪೇಸ್ಟ್ ಪೂರ್ತಿಯಾಗಿ ತುಂಬಿದ ಮೇಲೆ ಅದು ಸೋರದಂತೆ ಹಿಂತುದಿಯನ್ನು ಭದ್ರವಾಗಿ ಮುಚ್ಚಿದರೆ ಕೆಲಸ ಆದಂತೆ.

##
ಇಂದು ಹಲ್ಲುಜ್ಜುವ ಪೇಸ್ಟ್ ಟ್ಯೂಬ್ ಗಳನ್ನು ಯಂತ್ರಗಳ ಮೂಲಕ ತುಂಬಿಸಲಾಗುತ್ತದೆ. ಮುಚ್ಚಳ ಹಾಕಿದ ಖಾಲಿ ಟ್ಯೂಬ್ ಗಳನ್ನು ಅಡಿಮುಖವಾಗಿ ಕನ್ವೇಯರ್ ಪಟ್ಟಿ ಯ ಮೇಲೆ ಸಾಲಾಗಿ ಇಡಲಾಗುತ್ತದೆ. ತೆರೆದ ಅಗಲವಾದ ಕೊನೆಯು ಮೇಲ್ಮುಖವಾಗಿರುತ್ತದೆ. ಪೇಸ್ಟ್ ತುಂಬಿದ ಒಂದು ದೊಡ್ಡ ಪೀಪಾಯಿಯನ್ನು ಪಟ್ಟಿಯ ಮೇಲೆ ಸ್ಥಾಪಿಸಲಾಗುತ್ತದೆ.

##
ಪೀಪಾಯಿಯ ಕೆಳಗಿನ ನಳಿಕೆಯಿಂದ ಪೇಸ್ಟ್ ಅನ್ನು ಪ್ರತಿಯೊಂದು ಟ್ಯೂಬ್ ನೊಳಗೆ ಬಿಡಲಾಗುತ್ತದೆ. ಪಟ್ಟಿಯು ಸ್ವಯಂ ಚಾಲಿತವಾದ್ದರಿಂದ ಒಂದು ಟ್ಯೂಬ್ ತುಂಬುತ್ತಲೇ ಮತ್ತೊಂದು ಟ್ಯೂಬ್ ನಳಿಕೆಯ ಕೆಳಗೆ ಬರುತ್ತದೆ. ಆದರೆ ಪೂರ್ತಿಯಾಗಿ ಟ್ಯೂಬ್ ನ ಅಂಚಿನ ವರೆಗೆ ಪೇಸ್ಟ್ ಅನ್ನು ತುಂಬಿಸುವುದಿಲ್ಲ. ಟ್ಯೂಬನ್ನು ಮುಚ್ಚಲು ಅರ್ಧ ಇಂಚು ಜಾಗವನ್ನು ಬಿಡಲಾಗುತ್ತದೆ.

ಈಗ ಪೇಸ್ಟ್ ಅನ್ನು ಹೊರ ಕಿವಿಚಲು ಟ್ಯೂಬ್ ತಯಾರು!

##
ಸ್ವಸ್ಥ ಹಲ್ಲುಗಳಿಗಾಗಿ ಪುರತಾನ ಭಾರತೀಯ ಮಾರ್ಗಸೂಚಿ

ಭಾರತದಲ್ಲಿ ಬಹಳ ಜನ ಕಾರ್ಖಾನೆಯಲ್ಲಿ ತಯಾರಿಸಿದ ಬ್ರಷ್ ಬದಲಾಗಿ ಬೇವಿನ ಅಥವಾ ಬಬೂಲ್ ಮರದ ಕಡ್ಡಿಯನ್ನು ಉಪಯೋಗಿಸಿ ಹಲ್ಲುಜ್ಜುತ್ತಾರೆ. ಇದನ್ನು ಹಿಂದಿ ಭಾಷೆಯಲ್ಲಿ ದಾತುನ್ ಎಂದು ಕರೆಯುತ್ತಾರೆ. ದಾತುನ್ ಹಲ್ಲುಗಳು ಮತ್ತು ವಸಡುಗಳನ್ನು ಅರೋಗ್ಯಕರವಾಗಿ ಇಡುತ್ತದೆ. ಆದರೆ ಈ ಜಗತ್ತಿನಲ್ಲೇ ಅತ್ಯುತ್ತಮ ಬ್ರಷ್ ಯಾವುದು ಗೊತ್ತೆ? ನಿಮ್ಮ ಬೆರಳುಗಳು ಎನ್ನುತ್ತಾರೆ ದಂತ ವೈದ್ಯರು! ಹಲ್ಲುಗಳು ಮತ್ತು ವಸಡುಗಳಿಗೆ ಅದಕ್ಕಿಂತ ಒಳ್ಳೆಯದು ಬೇರೆಯದಿಲ್ಲ.

ನೀವು ಹಲ್ಲು ಪುಡಿ ಉಪಯೋಗಿಸಿದ್ದೀರಾ? ಅದನ್ನು ಮೂಸಿದಾಗ ಯಾವ ಯಾವ ಪರಿಮಳಗಳನ್ನು ಪತ್ತೆ ಹಚ್ಚಬಲ್ಲಿರಿ?

ಪುದಿನ, ಲವಂಗ, ಚಕ್ಕೆ, ಕಾಳು ಮೆಣಸು, ಮತ್ತು ತುಳಸಿ ಹಲ್ಲುಗಳನ್ನು ಸ್ವಸ್ಥವಾಗಿಡಲು ಸೂಕ್ತವಾದ ಗಿಡಮೂಲಿಕೆಗಳು.

ಸೇಬು ಹಣ್ಣು ಮತ್ತು ಕ್ಯಾರೆಟ್ ನಂತಹ ಹೆಚ್ಚಿನ ನಾರುಳ್ಳ ಹಣ್ಣು ಮತ್ತು ತರಕಾರಿಗಳನ್ನು ತಿನ್ನುವುದು ಹಲ್ಲುಗಳನ್ನು ಶುಚಿಗೊಳಿಸುವುದಕ್ಕೆ ಒಳ್ಳೆಯದು.

##
ಹಲ್ಲುಜ್ಜುವ ಪೇಸ್ಟ್ ನ ಮುಚ್ಚಳಗಳೊಂದಿಗೆ ಮೋಜು

##
* License: [CC-BY]
* Text: Veena Prasad
* Illustration: Rajiv Eipe
* Translation: Madhumitha Hebbar
* Language: kn

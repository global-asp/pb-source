# கௌரியும் சோளக்கொல்லை பொம்மைகளும்

##
'ப்ளீஸ் மா! உனக்கு நான் சோளக்கொல்லை பொம்மை செய்ய உதவட்டுமா?' கெளரி கேட்டாள்.

அம்மா சில குச்சிகளை ஒன்று சேர்த்து ஒரு சோளக்கொல்லை பொம்மை செய்து கொண்டிருந்தாள். ஒரு பழைய சொக்காய் ஒன்றை அந்த குச்சிகளின் மேல் போட்டு அதற்குள் வைக்கோலை அடைத்தாள்.

##
கெளரி துவைத்த துணிகள் உலர்ந்து கொண்டிருந்த கொடி அருகே சென்றாள். ஒரு ஆடையை எடுத்தாள்.

'நான் அந்த பொம்மைக்கு என்னுடைய சிவப்பு கவுனைப் போட்டு, சிவப்பு ரிப்பனை வைத்து அதன் கூந்தலைப் பின்னிவிடப் போகிறேன். அந்த பொம்மை ரொம்ப அழகாக இருக்கும்!'

##
'அசட்டுப்பெண்ணே!  சோளக்கொல்லை பொம்மை அழகாக இருக்கக் கூடாது.  பறவைகளை விரட்டத்தான் இந்த   பொம்மைகளை வைக்கிறோம். அதனால் அவை பார்க்க பயமாகத்தான் இருக்க வேண்டும். இதோ பார்! பயம்ம்ம்மாக.....இப்படி....!' என்று அம்மா தன் முகத்தை கோணலாக வைத்துக் கொண்டு, நாக்கைத் துருத்தி, கையை விரித்து ஆட்டினாள்.

கெளரி கிளுகிளுத்தாள். 'அம்மா! உன்னைப் பார்க்க ரொம்ப வேடிக்கையாய் இருக்கிறது!'

##
அம்மா அந்த பொம்மைகளை எடுத்துக்கொண்டு போய் வயல்வெளியில் தானியக் கதிர்களின் நடுவே பொருத்தினாள். 'இங்கே பாருங்கள், நீங்கள் நல்ல சோளக்கொல்லை பொம்மைகளாக இருந்து பறவைகளை விரட்ட வேண்டும், தெரிந்ததா?' என்று கெளரி அவைகளை தட்டிக் கொடுத்தபடி சொன்னாள்.

##
கௌரியும் அவள் அம்மாவும் அவர்களது குடிசைக்குத் திரும்பினர்.

கெளரி உள்ளேபோய் தன் கட்டிலில் படுத்துக் கொண்டாள்.

பெரிய, மஞ்சள் நிற நிலவு உதயமாகி, வயல்வெளியை மென்மையான வெள்ளை வண்ணத்தில் மூழ்க அடித்தது.

##
கெளரி ஒரு சோளக்கொல்லை பொம்மை தன் மீதிருந்த துணிகளை குனிந்து பார்ப்பதைக் கண்டாள்.

'நாம் ஏன் எப்பவும் கந்தல் துணிகளையே போட்டுக் கொள்ள வேண்டும்?' ஒரு சோளக்கொல்லை பொம்மை பெருமூச்சுடன் சொல்லியது. 'அணிந்துகொள்ள நமக்கு அழகான துணிகள் இருந்தால் எவ்வளவு நன்றாக இருக்கும்!'

'ஆமாம், எனக்குக் கூட அப்படித் தோன்றுகிறது' என்றது இன்னொரு பொம்மை. எல்லா சோளக்கொல்லை பொம்மைகளும் தங்களைச் சுற்றிப் பார்த்தன. திடீரென்று ஒரு பொம்மை கூவிற்று: 'ஹேய்! அங்கு பாருங்கள்! அழகான துணிகள் காற்றில் படபடத்துக் கொண்டிருக்கின்றன. நாம் அவைகளைப் போட்டுக்கலாமா?'   

'ஓ! ஓ! இந்த துணிகள் ரொம்ப அழகாக இருக்கின்றன. வாங்க! போட்டுக்கலாம்!' இன்னொன்று சொல்லியது. 

##
ஒரு பொம்மை அழகான ஜிகினா வைத்த சிவப்புக் கலர் உடையை அணிந்து கொண்டது. நிலவொளியில் அந்த உடை  பளபளத்தது. தனது வைக்கோல் தலைமுடி மேல் சிவப்பு வண்ண ரிப்பனை கட்டிக் கொண்டது அந்த பொம்மை. புது ஆடையை அணிந்துகொண்டு உடல் சிலிர்க்க அந்த பொம்மை எல்லோரிடமும் காண்பித்து பெருமைபட்டது.

##
கொஞ்ச நேரத்தில் எல்லா பொம்மைகளும் தங்களை அலங்கரித்துக் கொள்ளுவதில் மும்முரமாகின. அலங்கரித்துக் கொண்டு அவைகள் வரிசையாக அணிவகுத்தன; நடந்தன; இணை சேர்ந்து, சுற்றிச் சுழன்றன!

தங்களது மண்-பானைத் தலையை மேலும் கீழுமாக சுழற்றியபடி கோணல் மண்-பானை வாயுடன் சிரித்தன. நீண்ட நேரம் குதூகலித்து களியாட்டம் போட்டபடி இருந்தன. 

##
அதே சமயம் நூற்றுக்கணக்கான பறவைகள் பறந்து வந்து வயலில் உட்கார்ந்தன. இங்கே பறவைகள்! அங்கே பறவைகள்! எங்கு பார்த்தாலும் பறவைகள்! தானியங்களை வாயில் போட்டு சப்புக்கொட்டின. வாயில் போட்டு ஓசையுடன் மென்றன.  வாயில் போட்டு சுவைத்தன. 

'ம்...ம்... அபார ருசி!' சாப்பிட்ட வாயை தனது இறகில் துடைத்துக் கொண்டே ஒரு பறவை கூறியது.

##
'இது போல நாம் தினமும் வயலில் இருக்கும் தானியங்களை சாப்பிட முடியாது சோளக்கொல்லை பொம்மைகள் நம்மை  விரட்டி விடும் ' என்றன பறவைகள். இந்த வார்த்தைகள் சோளக்கொல்லை பொம்மைகளின் காதில் விழுந்தன. அவை திகிலடந்தன. 

'சூ...!சூ...!' போங்கள்,  போங்கள்' என்று தங்கள் வைக்கோல் கைகளை மேலும் கீழும் அசைத்து, ஆட்டி ஆட்டி பறவைகளை விரட்டின. 

##
கெளரி கூச்சலிட்டாள். அவள் அம்மா ஓடி வந்தாள். 'கெளரி, கெளரி, என்ன ஆயிற்று? எழுந்திரு!' என்றாள்.

'ஓ! அம்மா, இந்தப் பறவைகள்! அவை எல்லா தானியங்களையும் தின்கின்றன!'

'ஷ்....... என் செல்லம்! வயல்வெளிகளைப் பார். அவை பத்திரமாக இருக்கின்றன. நீ கண்டது ஏதோ கெட்ட கனவு!'

##
கெளரி வெளியே பார்த்தாள்.

சோளக்கொல்லை பொம்மைகள் நட்ட இடத்திலேயே நின்றிருந்தன. 

##
ஆ! ஒரு நிமிடம்.......... பொறுங்கள்! அந்த பொம்மைகள் அவளைப்பார்த்து கையை அசைத்தனவா? கெளரி உற்றுப் பார்த்தாள்.

ஒரு பொம்மையின் தலையில் ஒரு சிவப்பு ரிப்பன் படபடவென்று காற்றில் பறந்து கொண்டிருந்தது. கெளரி ஒருமுறை கண்ணைக்கொட்டி பார்த்தாள். அந்த பொம்மை அவளைப் பார்த்து கண் சிமிட்டியதா?

##
* License: [CC-BY]
* Text: Shamim Padamsee
* Illustration: Tanaya Vyas
* Translation: Ranjani Narayanan
* Language: ta

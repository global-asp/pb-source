# தாத்தா மீனும் வானொலிப் பெட்டியும்

##
முன்னொரு காலத்தில், ஒரு சின்ன கிராமம் இருந்தது. அந்த சிறிய கிராமத்தில் ஒரு சின்ன நீரோடை இருந்தது.

##
அந்த நீரோடையில் பல தவளை குடும்பங்கள், ஆமைகள் மற்றும் மீன்கள் சேர்ந்து கூட்டமாக, சந்தோஷமாக இருந்தன. இவைகளில் மீன்கள் குடும்பம்தான் மிகப்பெரியது.

##
மீன்கள் குடும்பத்தை எல்லோரும் மிகவும் மதித்தார்கள்.

##
காரணம், நீரின் அடியில் உள்ள அவர்கள் வீட்டில் மிகப்பிரதானமாக இருந்த ஒரு பெரிய பருமனான ரேடியோ.

##
தாத்தா மீன்தான் மீன்கள் குடும்பத்திற்குத் தலைவன். எல்லா சின்ன மீன்கள் மட்டுமின்றி, தவளை குடும்பங்கள் மற்றும் ஆமை குடும்பங்களும் அவர் சொல்வதைக் கேட்டு பெரும்பாலும் அதன்படி நடப்பார்கள்.

##
ஆனால் ஒரு விஷயத்தில் மட்டும் அவரது வார்த்தைக்கு எந்த மதிப்பும் இல்லை. அது குடும்ப ரேடியோ விஷயம்.

##
பாவம், தாத்தா மீனுக்கு செய்திகள் கேட்கக்கூட வாய்ப்பு கிடைப்பதில்லை.

##
இளைய மீன்கள், தவளைகள் மற்றும் ஆமைகளுக்கு சினிமா பாடல்கள் என்றால் உயிர். ஆகவே பாடல்கள் முடியும்வரை ரேடியோவை விட்டு அவர்கள் நகர மாட்டார்கள்.

##
அவர்களிடமெல்லாம் பேசி ஒருவாறு அவர்களை ஒப்புக்கொள்ள வைப்பதற்குள் செய்திகள் முடிந்து வெகு நேரமாகியிருக்கும். பல சமயங்களில் தாத்தா மீன் ரேடியோவில் செய்தி கேட்க வரும்போது, செய்தி வாசிப்பாளர், ‘இத்துடன் செய்திகள் முடிவடைந்தன’ என்று சொல்வதை மட்டுமே கேட்டிருக்கிறார். அப்போது அவருக்கு ஒரே எரிச்சலாக இருக்கும்.

##
ஒருநாள் தாத்தா மீனுக்கு வழக்கமான நேரத்திற்கு முன்னதாகவே இளைஞர்களை எல்லாம் ஒப்ப வைக்க முடிந்தது. உடனே விரைந்து சென்று ரேடியோவை செய்திகள் ஒலிபரப்பும் அலைவரிசைக்குத் திருப்பினார்.

செய்தி வாசிப்பவர், “செய்திகளை முடிக்கும் முன், மீண்டும் தலைப்புச் செய்திகள்” என்று சொல்லிக் கொண்டிருந்தார்.

##
அன்று காலையில் அந்த அலைவரிசையில் ஒலிபரப்பான செய்தி மிக பயங்கரமானதாக இருந்தது. அதாவது, “மனிதர்கள் கூட்டம் ஒன்று மிக அதிகமாக மீன்களைப் பிடிக்க, புதிய வழி ஒன்றை கண்டுபிடித்துள்ளது” என்றார் செய்தி வாசிப்பவர்.

##
“அவர்கள் ஒவ்வொரு நதியிலும் விஷத்தைக் கலந்து, இதனால் மீன்கள் இறக்கும்போது, அவைகளை வலைகளில் பிடித்து எடுத்துச் செல்கிறார்கள். உங்கள் நதியைத் தேடியும் விரைவில் வரலாம்” என்று முடித்தார் செய்தி வாசிப்பவர்.

தாத்தா மீன் அப்படியே திகைத்து நின்று விட்டார்.

##
பிறகு உடனே அந்தச் செய்தியை மற்ற எல்லா மீன்களுக்கும் மற்றும் எல்லா நீர்வாழ் உயிரினங்களுக்கும் சொன்னார். பயத்தினால் உறைந்து, அடுத்து என்ன செய்வது என்ற யோசனையில் எல்லா உயிரினங்களும் அமைதியாக உட்கார்ந்திருந்தன. யாருக்கும் இப்போது சினிமா பாடல் கேட்க ஆசையிருக்கவில்லை.

##
இதற்கிடையே அந்த கிராமத்து நாட்டாமையின் மகள், நதியில் நீர் எடுத்துச் செல்ல வந்தாள். நாட்டாமையும், தாத்தா மீனும் பழைய நண்பர்கள்.

##
ஆகவே தாத்தா மீன் உடனடியாக நீரின் மேற்பரப்புக்கு நீந்தி வந்து, நாட்டாமையின் மகளிடம், “அவசரமான வேலையொன்று உள்ளது. தயவுசெய்து உன் தந்தையிடம் என்னை வந்து உடனே பார்க்கச்சொல்” என்றார்.

##
நாட்டாமை உடனே வந்தார். தாத்தா மீன் தன் நண்பருக்கு ஒரு கோப்பை காபி கொடுத்து, நல்லபடியாக உபசரித்தது. பிறகு தாத்தா மீன் தான் ரேடியோவில் கேட்ட அச்சமூட்டும் செய்தியை பற்றி அவரிடம் சொன்னது. அதைக் கேட்டதும் நாட்டாமைக்கும் கவலை வந்தது.

##
உடனடியாக யோசித்து, கிராமத்திலுள்ள நதியும், அதில் வாழும் உயிரினங்களும் பத்திரமாக இருக்க, ஒரு திட்டத்தை நாட்டாமை உருவாக்கினார்.

##
பிறகு நாட்டாமை, தாத்தா மீனுக்கும், மற்ற அனைவருக்கும் நம்பிக்கை ஊட்டும் விதத்தில், “தாத்தா மீனே! எதுக்கும் கவலைப்படாதீங்க! உங்களுக்கும், உங்க கூட இருக்கிற எல்லா உயிரினங்களுக்கும், இந்த மோசமான மனிதர்களாலே எந்த தீமையும் ஏற்படாம நான் பார்த்துக்கறேன்” என்று உறுதியளித்தார்.

##
சின்ன மீன்களும், தவளைகளும், ஆமைகளும், தாத்தா மீன் மட்டும் அன்று ரேடியோவில் வந்த செய்தியைக் கேட்காமலிருந்திருந்தால், எத்தனை பெரிய துன்பம் அவர்கள் எல்லோருக்கும் ஏற்பட்டிருக்கும் என்பதை உணர்ந்து கொண்டார்கள்.

##
தங்களுடைய பழைய நடத்தைக்கு வெட்கப்பட்டனர்.

##
இனிமேல் தவறுகளை திருத்திக் கொண்டு நடக்க உறுதி பூண்டனர்.

##
உங்களுக்குப் பிடித்த வகையில் வண்ணம் தீட்டுங்கள்.

##
உங்களுக்குப் பிடித்த வகையில் வண்ணம் தீட்டுங்கள்.

##
* License: [CC-BY]
* Text: Venkatramana Gowda
* Illustration: Srikrishna Kedilaya
* Translation: S. Jayaraman
* Language: ta

# ਬਾਣੀ

##
ਇਹ ਬਾਣੀ ਹੈ। ਛੋਟੀ ਜਿਹੀ, ਪਿਆਰੀ ਜਿਹੀ ਕੁੜੀ। ਉਹ ਜਿਹੜਾ ਘਰ ਹੈ ਨਾ, ਹਰੇ ਦਰਵਾਜ਼ੇ ਵਾਲਾ ?
ਉਸ ਵਿਚ ਰਹਿੰਦੀ ਹੈ। ਬਾਣੀ ਸਕੂਲ ਜਾਂਦੀ ਹੈ।
ਉਸਦੇ ਸਕੂਲ ਦੀਆਂ ਖਿੜਕੀਆਂ ਚਮਕਦੇ ਪੀਲੇ ਰੰਗ ਦੀਆਂ ਹਨ ਅਤੇ ਦਰਵਾਜ਼ੇ ਲਾਲ।

##
ਬਾਣੀ ਨੂੰ ਆਪਣਾ ਸਕੂਲ ਬਹੁਤ ਪਸੰਦ ਹੈ।
ਉਥੇ ਉਸਦੇ ਬਹੁਤ ਸਾਰੇ ਮਿੱਤਰ ਹਨ। ਉਨ੍ਹਾਂ ਨਾਲ ਉਹ ਪੜ੍ਹਦੀ ਹੈ, ਨੱਚਦੀ, ਗਾਉਦੀ ਅਤੇ ਖੇਡਦੀ ਵੀ ਹੈ।

##
ਇਕ ਰਾਤ ਬਾਣੀ ਬਹੁਤ ਥੱਕ ਗਈ ਸੀ। ਜਿਉਂ ਹੀ ਅੱਖਾਂ ਬੰਦ ਕੀਤੀਆਂ, ਉਸਨੂੰ ਲੱਗਿਆ ਉਹ ਤੈਰ ਰਹੀ ਹੈ, ਘਰ ਦੇ ਬਾਹਰ, ਦੂਰ ਪਹਾੜ ਤੋਂ ਥੱਲੇ, ਸੰਘਣੇ ਦਰਖ਼ਤਾਂ ਦਰਮਿਆਨ।

##
"ਉੱਠੋ ਬਾਣੀ! ਉੱਠੋ!" ਬਾਣੀ ਚੌੰਕ ਕੇ ਉੱਠ ਗਈ।
ਉਸਨੇ ਦੇਖਿਆ ਕਿ ਉਸਦੇ ਸਾਹਮਣੇ ਕਈ ਅਨਜਾਨ ਬੱਚੇ ਖੜ੍ਹੇ ਸਨ।
ਅਜੀਬ ਜਿਹੇ ਚਿਹਰੇ ਸਨ ਉਨ੍ਹਾਂ ਦੇ, ਟੋਪੀਆਂ ਪਾਈਆਂ ਹੋਈਆਂ ਸਨ।

##
ਉਹ ਬਾਣੀ ਦੇ ਆਲੇ-ਦੁਆਲੇ ਗੋਲ ਦਾਇਰਾ ਬਣਾ ਕੇ ਗਾਉਣ ਲੱਗੇ।
"ਜੀ ਆਇਆਂ ਨੂੰ! ਤੁਹਾਡਾ ਸੁਆਗਤ ਹੈ! ਅਸੀ ਤਾਂ ਇਕ ਸਾਲ ਤੋਂ ਤੇਰਾ ਇੰਤਜ਼ਾਰ ਕਰ ਰਹੇ ਸੀ।"
"ਪੂਰੇ ਇਕ ਸਾਲ ਤੋੰ!" ਬਾਣੀ ਨੇ ਕਿਹਾ। "ਹਾਂ!" ਬੱਚੇ ਜ਼ੋਰ ਦੀ ਚੀਕੇ।

##
"ਅਸੀੰ ਜਾਣਦੇ ਹਾਂ ਕਿ ਤੂੰ ਨੀੰਦ ਵਿਚ ਤੈਰ ਸਕਦੀ ਹੈੰ।"
"ਸ਼ਾਇਦ ਗਾ ਵੀ ਸਕਦੀ ਹੈੰ!"
"ਪਰ ਮੈੰ ਨੀੰਦ ਵਿਚ ਤਾਂ ਨਹੀੰ ਹਾਂ," ਕਹਿੰਦੇ ਹੋਏ ਬਾਣੀ ਨੇ ਆਪਣੇ-ਆਪ ਨੂੰ ਜ਼ੋਰ ਨਾਲ ਚੂੰਢੀ ਵੱਢੀ। "ਹਾਏ !"
"ਨੀੰਦ ਵਿਚ ਉੱਡ ਵੀ ਸਕਦੀ ਹੈੰ," ਬੱਚੇ ਗਾਉੰਦੇ ਰਹੇ। "ਉੱਡ? ਕਿਵੇੰ? ਕਿੱਥੇ?" ਬਾਣੀ ਨੇ ਪੁੱਛਿਆ।
"ਖੰਭਾਂ ਦੀ ਤਰ੍ਹਾਂ ਆਪਣੀਆਂ ਬਾਹਾਂ ਫੈਲਾਉ। ਚਿੜੀਆਂ, ਬੱਦਲ, ਕਿਸੇ ਵੀ ਤਰ੍ਹਾਂ ਉੱਡ ਜਾਉ।"

##
ਬਾਣੀ ਨੇ ਉਸੇ ਤਰ੍ਹਾਂ ਕੀਤਾ, ਅਤੇ ਆਪਣੇ ਨਵੇਂ ਮਿੱਤਰਾਂ ਦੇ ਨਾਲ ਉੱਡਣ ਲੱਗੀ।
ਜੰਗਲ ਦੇ ਉੱਪਰੋੰ। ਅਤੇ ਜਦੋੰ ਬਾਣੀ ਨੇ ਹੇਠਾਂ ਦੇਖਿਆ ਤਾਂ ਅਣਗਿਣਤ ਬੱਤੀਆਂ ਨਜ਼ਰ ਆਈਆਂ।

##
ਉਹ ਬੱਚਿਆਂ ਦੇ ਪਿੱਛੇ-ਪਿੱਛੇ ਬੱਤੀਆਂ ਵੱਲ ਉੱਡਣ ਲੱਗੀ।
ਦੇਖਿਆ, ਇਕ ਸ਼ਹਿਰ ਹੈ, ਵੱਡੇ-ਵੱਡੇ ਮਸ਼ਰੂਮਾਂ ਜਾਣੀ ਕੁੱਕਰਮੁੱਤਿਆਂ ਨਾਲ ਬਣਿਆ ਹੋਇਆ।
ਹਰ ਰੰਗ ਦੇ ਮਸ਼ਰੂਮ ਸਨ - ਪੀਲੇ, ਸਫ਼ੈਦ, ਹਰੇ, ਬੈੰਗਣੀ, ਲਾਲ।
ਅਤੇ ਹਰ ਮਸ਼ਰੂਮ ਵਿਚ ਇਕ ਘਰ ਸੀ।

##
ਬਾਣੀ ਉੱਡ ਕੇ ਇਕ ਘਰ ਵਿਚ ਵੜ ਗਈ।
ਸਾਧਾਰਨ ਜਿਹਾ ਘਰ ਸੀ, ਜਿਵੇੰ ਘਰ ਹੁੰਦੇ ਹਨ।
ਪਰ ਮਸ਼ਰੂਮ ਫਰਸ਼ ਇਕਦਮ ਨਰਮ!
ਕਾਲੀਨ ਤੋੰ ਵੀ ਜ਼ਿਆਦਾ ਨਰਮ।
ਬੱਚੇ ਦੌੜਦੇ-ਭੱਜਦੇ ਬਾਣੀ ਨੂੰ ਮਸ਼ਰੂਮ ਸ਼ਹਿਰ ਦਿਖਾਉਣ ਲੱਗੇ।

##
"ਆਉ, ਕੁਝ ਖਾ ਲਈਏ," ਬੱਚੇ ਇਕੱਠੇ ਬੋਲੇ।
ਪਰ ਬਾਣੀ ਨੂੰ ਤਾਂ ਸਿਰਫ਼ ਖੇਤ ਨਜ਼ਰ ਆ ਰਹੇ ਸਨ, ਜਿਨ੍ਹਾਂ ਵਿਚ ਅਜੀਬ ਜਿਹੇ ਮਸ਼ਰੂਮ ਉੱਗ ਰਹੇ ਸਨ।
"ਅਜਿਹੇ ਮਸ਼ਰੂਮ ਤਾਂ ਮੈੰ ਪਹਿਲਾਂ ਨਹੀੰ ਦੇਖੇ!" ਬਾਣੀ ਬੋਲੀ।
"ਇਹ ਤਾਂ ਲੱਡੂ ਮਸ਼ਰੂਮ ਹਨ !" ਬਾਣੀ ਨੇ ਹੈਰਾਨੀ ਨਾਲ ਦੇਖਿਆ ਕਿ ਹਰੇਕ ਮਸ਼ਰੂਮ ਦੇ ਉੱਪਰ ਇਕ ਲੱਡੂ ਅਤੇ ਬਰਫ਼ੀ ਹੈ - ਪੀਲੀ, ਹਰੀ, ਸਫ਼ੈਦ।

##
ਬਾਣੀ ਨੇ ਇਕ ਲੱਡੂ ਤੋੜ ਕੇ ਮੂੰਹ ਵਿਚ ਪਾਇਆ।
"ਵਾਹ! ਕੀ ਸਵਾਦ ਹੈ! ਮਜ਼ਾ ਆ ਗਿਆ।" ਉਸੇ ਸਮੇੰ ਉਸਨੂੰ ਆਪਣਾ ਨਾਂ ਸੁਣਾਈ ਦਿੱਤਾ, ਜਿਵੇੰ ਕੋਈ ਉਸਨੂੰ ਬੁਲਾ ਰਿਹਾ ਹੋਵੇ। ਦੇਖਿਆ ਤਾਂ ਕਿਤਾਬਾਂ ਵਰਗੇ ਮਸ਼ਰੂਮ ਵੀ ਸਨ, ਜਿਨ੍ਹਾਂ ਦੇ ਪੰਨੇ ਆਪਣੇ-ਆਪ ਪਲਟਦੇ ਜਾ ਰਹੇ ਸਨ।
ਪੰਨਿਆਂ 'ਤੇ ਬਣੇ ਚਿੱਤਰ ਉੱਪਰ-ਥੱਲੇ ਛਾਲਾਂ ਮਾਰ ਰਹੇ ਸਨ। ਉਸਨੂੰ ਬੁਲਾ ਰਹੇ ਸਨ।
"ਆਉ ਨਾ, ਬਾਣੀ। ਸਾਡੇ ਨਾਲ ਪੜ੍ਹੋ।"

##
ਬਾਣੀ ਉਨ੍ਹਾਂ ਕੋਲ ਗਈ ਤਾਂ ਚਿੱਤਰਾਂ ਨੇ ਉਸਨੂੰ ਬਹੁਤ ਸਾਰੀਆਂ ਕਹਾਣੀਆਂ ਸੁਣਾਈਆਂ।
ਮਸ਼ਰੂਮ ਨਾਲ ਬਣੇ ਪਾਪੜ ਖਾਂਦੇ-ਖਾਂਦੇ ਬਾਣੀ ਕਹਾਣੀਆਂ ਸੁਣਦੀ ਗਈ - ਰਾਜਾ-ਰਾਣੀਆਂ ਦੀਆਂ, ਪਰੀਆਂ ਦੀਆਂ, ਬਹਾਦਰ ਸਿਪਾਹੀਆਂ ਦੀਆਂ। ਹੁਣ ਉਸਨੂੰ ਬਹੁਤ ਪਿਆਸ ਲਗ ਰਹੀ ਸੀ। ਬੱਚੇ ਉਸਨੂੰ ਇਕ ਝਰਨੇ ਕੋਲ ਲੈ ਗਏ ਜਿਸ ਵਿਚ ਚਮਕਦਾ ਨੀੰਬੂ-ਪਾਣੀ ਸੀ। ਦੂਸਰੇ ਵਿਚ ਸੰਤਰੇ ਦਾ ਰਸ, ਤੀਸਰੇ ਵਿਚ ਅੰਬ ਦਾ।
ਬਾਣੀ ਨੇ ਸਭ ਵਿਚੋੰ ਥੋੜ੍ਹਾ-ਥੋੜ੍ਹਾ ਪੀਤਾ। ਕਿੰਨਾ ਠੰਡਾ ਅਤੇ ਮਿੱਠਾ!

##
ਅਤੇ ਇਹ ਕੀ? ਕੁਝ ਮਸ਼ਰੂਮਾਂ ਵਿਚੋੰ ਤਾਂ ਸੰਗੀਤ ਫੁੱਟ ਰਿਹਾ ਸੀ। ਕਿੰਨਾ ਸੁਰੀਲਾ!
ਬਾਣੀ ਇਕ ਛੋਟੇ ਜਿਹੇ ਮੁੰਡੇ ਨਾਲ ਨੱਚਣ ਲੱਗੀ। ਉਸਨੇ ਨੁਕੀਲੀ ਟੋਪੀ ਅਤੇ ਜੁੱਤੇ ਪਾਏ ਸਨ।
"ਕੀ ਨਾਂ ਹੈ ਤੇਰਾ?" ਬਾਣੀ ਨੇ ਪੁੱਛਿਆ।"ਨੁੱਕੀ !" ਉਹ ਬੋਲਿਆ। ਵਾਕਈ, ਉਸਦਾ ਚਿਹਰਾ ਵੀ ਨੁਕੀਲਾ ਸੀ।
ਫੇਰ ਬਾਣੀ ਇਕ ਛੋਟੀ ਜਿਹੀ ਕੁੜੀ ਦੇ ਨਾਲ ਨੱਚੀ, ਜਿਸਦੀ ਟੋਪੀ ਅਤੇ ਜੁੱਤੇ ਦਿਲ ਦੇ ਆਕਾਰ ਦੇ ਬਣੇ ਸਨ ਜੋ ਉਸ ਦੇ ਮੂੰਹ ਦੇ ਆਕਾਰ ਨਾਲ ਮੇਚ ਖਾਂਦੇ ਸਨ। ਉਹ ਗਾ ਰਹੀ ਸੀ, "ਮੇਰਾ ਨਾਂ ਹੈ ਦਿਲਵਾਲੀ…"

##
ਇਸ ਤੋੰ ਬਾਅਦ ਬਾਣੀ ਸਭ ਬੱਚਿਆਂ ਨਾਲ ਨੱਚੀ। "ਹੁਣ ਮੈੰ ਥੱਕ ਗਈ ਹਾਂ। ਥੋੜ੍ਹਾ ਆਰਾਮ ਕਰ ਲਈਏ ?"
"ਨਹੀੰ ! ਨਹੀੰ ! ਸਮਾਂ ਨਹੀੰ ਹੈ। ਇਹ ਲਉ, ਨੀੰਬੂ-ਪਾਣੀ ਪੀਉ।"
ਬਾਣੀ ਨੇ ਇਕ ਘੁੱਟ ਪੀਤਾ ਤਾਂ ਕੁਝ ਆਰਾਮ ਮਿਲਿਆ।
"ਚੱਲੋ, ਪਹਾੜਾਂ 'ਤੇ ਉੱਡੀਏ," ਬੱਚੇ ਬੋਲੇ। ਉਹ ਉੱਡੇ - ਕੇਕ, ਆਈਸ-ਕ੍ਰੀਮ ਅਤੇ ਟਾਫ਼ੀਆਂ ਤੋੰ
ਬਣੇ ਪਹਾੜਾਂ ਦੇ ਉੱਪਰੋੰ, ਅਤੇ ਆਖਰੀ ਪਹਾੜ 'ਤੇ ਪਹੁੰਚੇ।

##
ਕਮਾਲ! ਇਹ ਤਾਂ ਖਿਡੌਣਿਆਂ ਦਾ ਪਹਾੜ ਸੀ!
ਬਾਣੀ ਨੇ ਇੰਨੇ ਖਿਡੌਣੇ ਕਦੇ ਨਹੀੰ ਦੇਖੇ ਸਨ।
ਬੱਚੇ ਜਾਦੂ ਦੀਆਂ ਗੇੰਦਾਂ ਨਾਲ ਖੇਡ ਰਹੇ ਸਨ ਜਿਹੜੀਆਂ ਆਪਣੇ ਆਪ ਉਛਲਦੀਆਂ ਸਨ।
ਛੋਟੀਆਂ-ਛੋਟੀਆਂ ਗੱਡੀਆਂ ਉਨ੍ਹਾਂ ਕੋਲ ਆ ਕੇ,
ਬਿਠਾ ਕੇ ਸੈਰ ਕਰਵਾ ਰਹੀਆਂ ਸਨ।

##
ਜਾਦੂ ਦੇ ਬਲਾਕ ਸਨ ਜੋ ਰੌਲਾ ਪਾ ਰਹੇ ਸਨ - "ਆਓ ! ਖੇਡੋ ! ਸਾਨੂੰ ਬਣਾਉ।"
ਰੰਗ ਬਿਰੰਗੇ ਬਲਾਕ ਚੀਕੇ - ਸਾਨੂੰ ਬਣਾਉ "ਤੇ ਫੇਰ ਢਾਉ।"
ਬਾਣੀ ਨੂੰ ਬਹੁਤ ਮਜ਼ਾ ਆ ਰਿਹਾ ਸੀ।
ਹੁਣ ਘਰ ਜਾਣ ਦਾ ਸਮਾਂ ਹੋ ਗਿਆ ਸੀ।
ਉਹ ਸਭ ਜੰਗਲ ਦੇ ਉੱਪਰੋੰ ਉੱਡਦੇ ਹੋਏ ਬਾਣੀ ਦੇ ਘਰ ਪਹੁੰਚੇ।

##
"ਚੰਗਾ ਬਾਣੀ, ਅਲਵਿਦਾ। ਅਸੀੰ ਚਲਦੇ ਹਾਂ। ਫੇਰ ਆਉਣਾ।"
ਅਤੇ ਬੱਚੇ ਵਾਪਸ ਮਸ਼ਰੂਮ ਸ਼ਹਿਰ ਪਰਤ ਗਏ।

##
ਬਾਣੀ ਆਪਣੇ ਬਿਸਤਰੇ ਵਿਚ ਘੁਸ ਗਈ ਅਤੇ ਗੂੜ੍ਹੀ ਨੀੰਦ ਸੌੰ ਗਈ।
ਸਵੇਰੇ ਉੱਠੀ ਤਾਂ ਲੱਗਿਆ - ਕਿੰਨਾ ਸੋਹਣਾ ਸੁਫ਼ਨਾ ਸੀ!
ਉਸੇ ਸਮੇੰ ਉਸਨੇ ਆਪਣੀ ਮੁੱਠੀ ਖੋਲ੍ਹੀ ਅਤੇ ਦੇਖਿਆ…
ਕੀ ਦੇਖਿਆ, ਤੁਸੀੰ ਦੱਸ ਸਕਦੇ ਹੋ ?
ਕਿਉੰ ਨਾ ਤੁਸੀੰ ਵੀ ਆਪਣੀ ਛੋਟੀ ਜਿਹੀ ਕਹਾਣੀ ਬਣਾਉ, ਬਾਣੀ ਦੇ ਬਾਰੇ ?

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: Narinder Singh
* Language: pa

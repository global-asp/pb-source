# దమ్ దమా-దమ్ బిరియానీ!

##
బాషా మరియు అతడి చెల్లెలు సాయినబీ వాళ్ళ తల్లితండ్రులతో కలిసి హైదరాబాదులో ఉంటున్నారు. బాషా భోజనప్రియుడు. అంతకంటే ఎక్కువగా అతడికి వంట వండటం మహాఇష్టం. ప్రతి రోజూ అతడు వాళ్ళ అమ్మీకి వంటింట్లో సహాయం చేస్తాడు. కాంతివంతమైన రంగులలో ఉండే కాయగూరలు - లావాటి ఎర్రటి టమాటాలు, నవనవలాడే బుంగమిరపకాయలూ, తాజా నారింజరంగు క్యారెట్లు, కండగల గులాబీరంగు ఉల్లిపాయలూ.... తరుగుతూన్న వాళ్ళ అమ్మీ చేతులను చూడటం ఎంతో ఇష్టం.

"మ్...!" పప్పు, కూరలు, అన్నం, మాంసం మరియు మసాలాలు స్టవ్మీద అమ్మీ వండేటప్పుడు, రంగులుమారుతూ, వంటఇంటి నుండి వ్యాపించే ఆనోరూరించే ఘుమఘుమలంటే ఇంకా ఎంతో ఇష్టం. ఏదో ఓరోజు అమ్మీ తనకు వంటవండే అవకాశాన్ని ఇస్తుందని ఆశగా ఎదురు చూస్తున్నాడు.

##
ఒక రోజు, బాషా, సాయినబీలు స్కూలు నుండి ఇంటికి వచ్చేటప్పటికి అమ్మీ బాగా జ్వరంతో పడుకుని ఉండటం చూస్తారు. ఆఫీసు నుండి బాబా ఇంకా ఇంటికి రాలేదు.

అమ్మీ మొబైలు మోగుతుంది. అమ్మీ బెస్ట్ ఫ్రెండైన  సైరా ఆంటీ ఫోన్ చేసింది. బాషా వెంటనే ఫోన్ ఎత్తాడు. అతడికి అమ్మీని లేపటం ఇష్టం లేదు.

"నేను ఒక పెళ్ళికి వెళ్లి బోలెడంత మంది స్నేహితులతో వాపసు వస్తున్నా", సైరా ఆంటీ చెప్పింది. బాగా అలిసి పోయినట్లు ధ్వనించింది ఆమె. "ఓ రెండు గంటలలో మీ ఇంటి ముందుగా వస్తాము. మీకు అభ్యంతరం లేకపోతే మేము మీ ఇంట్లో భోజనం చెయ్యవచ్చా? మేము 24 మంది - అందులో 4 గురు శాకాహారులు."

అమ్మీకి వాళ్ళందరినీ చూడటం ఎంతో ఇష్టం అని బాషాకి తెలుసు. తనకీ, సాయినబీకి కూడా సైరా ఆంటీ అంటే చాలా ఇష్టం. "తప్పకుండా రండి ఆంటీ" అన్నాడు బాషా.

##
ఫోను పెట్టేసాడు. ఎంతో ఉత్సాహంగా అనిపించింది బాషాకి. తను తనంతటే ఒక వంటకం చేసే ఏకైక అవకాశం వచ్చింది! కానీ తను చెయ్యగలుగుతాడా? ధైర్యం
చాల లేదు. ఫ్రిజ్తెరిచాడు తనకిష్టమైన కూరగాయలన్నీ ఉండటం చూసాడు - కాలీఫ్లవర్, బటానీలు, బీన్స్, క్యారెట్లకింద నుంచి తొంగిచూస్తున్నపు దీనాఆకులు కూడా కనిపించాయి. "అవును!"తనలో తనే అనుకున్నాడు. "యమ్మీ వెజిటబుల్ దమ్బిరియానీ చేసేందుకు కావలసిన వన్నీ ఉన్నాయ్!"

4 మంది కల తమ కుటుంబం కోసం అమ్మీ వెజిటబుల్ దమ్బిరియానీ చేయటం తను చాలాసార్లు చూసాడు. అయితే తను ఇప్పుడు 24 మంది కోసం చెయ్యాలి అంటే అమ్మీ చేసిన దానికి సరిగ్గా 6 రెట్లు ఎక్కువ వ్యక్తుల కోసం అన్నమాట!

*(4 + 4 + 4 + 4 + 4 + 4) = 24 లేక 4 x 6 (4 సార్లు 6) = 24

"అంటే" తనలోతానే అనుకున్నాడు కాస్త భయపడుతూ "నేను బిరియానీని ఆరుసార్లు చెయ్యాలన్న మాట!" అంత చెయ్యటానికి తనకి టైమ్ ఉంటుందా?

##
బిరియానీ చెయ్యటం కోసం మరి ఒక్కొక్కటికీ ఆరేసి పాత్రలు సిద్ధం చేసుకుంటూంటే వంటింటి గుమ్మం వద్ద సాయినబి ప్రత్యక్షమయింది. "ఏంచేస్తున్నావ్" అంటూ ముఖం చిట్లించింది. తనేమి చేస్తున్నాడో బాషా వివరించాడు. అది విని గట్టిగా పకపకా నవ్వటం మొదలెట్టింది.

"దద్దమ్మా!" అంటూ బాషాని ఆట పట్టించింది. "నువ్వు ఆ వంటకాన్ని 6 సార్లు చెయ్యనక్కర లేదు. కావలసిన పదార్థాలన్నీ 6రెట్లు ఎక్కువ పరిమాణంలో తీసుకుని ఒకటేసారి చెయ్యాలి."

తెలివైన తన చెల్లెలు తనని అలా ఆట పట్టించటం బాషాకి అస్సలు ఇష్టం లేదు. అవును మరి తను బిరియానీ ఆరు సార్లు చెయ్యనక్కర లేదు! ఇంత తెలివితక్కువ తప్పు చేసినందుకు తనని ఒక తాపు తన్నాలి. "నాకెప్పుడో తెలుసు," త్వరగా సద్దుకుంటూ అన్నాడు. "నీకు తెలుసో లేదో అని చూస్తున్నా.

##
"అవునవును నీకు తెలుసులే భాయ్" అంది సాయినబీ అనునయంగా, కానీ ఆమె కళ్ళు మాత్రం కొంటెగా మెరిసాయ్, "అయితేచెప్పు 4 మంది మనుషులకు ఎంత బియ్యం కావాల్సి వస్తుంది?"

"1.5 కప్పులు"

"అలాంటప్పుడు 1.5 x 6 = 24 మందికి 9 కప్పులు బియ్యం" తడుముకోకండా సమాధానమిచ్చింది సాయినబి.

##
బాషా రెప్పలార్ప కుండా సాయినబి వైపు చూసాడు. ఆమె తన మెదడులో అంత త్వరగా ఎలా లెక్కలు కట్టగలదో అనుకుంటూ. "ఆ అంతే" అన్నాడు కాస్త కఠినంగా పెద్ద గిన్నెలోకి బియ్యం కొలుస్తూ. "ఇంకా అవసరమయ్యే అన్ని వస్తువులూ ఎంతెంత కావాలో నువ్వే చెప్పకూడదూ, నువ్వు కరెక్టో కాదో నేను చెప్తాను."

"తప్పకుండా భాయ్!" అంది సాయినబి పేపర్పెన్సిల్తెచ్చుకు రావటానికి పరిగెత్తుతూ. అన్న చేస్తున్న పనిలో తనని కూడా కలుపుకుంటే ఎంతో ఇష్టంతనకి. అలా బాషా కావలసిన పదార్థాలన్నీ చెప్తూఉంటే, 24 మందికి ఎంత పరిమాణంలో కావాలో తను లెక్కపెట్టడం ఆరంభించింది.

"15 బీన్స్ 4 మందికి " అన్నాడు బిగ్గరగా.
"అంటే 24 మందికి...15 x 6 = 90 బీన్స్..." అంది సాయినబి.
"3/4 కప్పు పెరుగు 4గురు మనుషులకి. 
"అంటే 3/4 X 6 = 0.75 x 6 = 4.5 కప్పులన్న మాట" కాగితం మీద గబగబా లెక్కిస్తూ సాయినబి. "మన ఫ్రిజ్లో అంత పెరుగుందా మరి" అంది.
"ఉంది" అన్నాడు బాషా "ఇంకా..." ఆఖరికి, అన్ని పదార్థాలూ కొలిచిపెట్టుకున్నారు.

##
తరగడానికి ఎన్నో కూరలు ముందుండటం చూసి "తరగడంలో కూడా నాకు సహాయంచేస్తావా" అడిగాడు బాషా.

"తప్పకుండాభాయ్" నవ్వుతూ అంది సాయినబి. ఇవాళ నిజంగా తనకు లక్కీరోజు!

బాషా మొట్టమొదటగా కొంచెం కుంకుమ పువ్వుని పాలల్లోనూ, బియ్యాన్ని నీళ్ళల్లోనూ నానబెట్టాడు. ఇక అప్పుడు సాయినబితో పాటు తనూ కూరలు తరగడం మొదలు పెట్టాడు. ఆ తర్వాత స్టవ్వెలిగించి - దాల్చించెక్క, లవంగాలు, పచ్చ ఏలకులు, నల్ల ఏలకులు - ఇక ఆ తర్వాత తరిగిన కూరలు ఒక్కొక్కటి నేతిలో వేయించడం మొదలెట్టాడు.

##
సుపరిచితము మరియు ఆహ్లాదకరమైన ఘుమఘుమలు ఇల్లంతా చుట్టు ముట్టేస్తాయి. బాషాకి తన మీద తనకే నమ్మకం పెరగటం మొదలెట్టింది. తనకి ఈ వండే విధానంలో అన్నిటి కంటే ఎక్కువగా నచ్చేభాగం - సగం ఉడికిన బియ్యం, మసాలాలు మరియు కూరలను ఒక దానిపై ఒకటి హండీలో పేర్చుకుంటూ పోవటం, ఆ తర్వాత సన్నటి మంటపై వండటం.

బాషా హండీలో అన్నీ సిద్ధం చేసి సన్నటి మంట పై పెనం మీద పెట్టి వండుతూంటే డోర్ బెల్ మోగింది. తనూ సాయినబిలలో ఎవరో ఒకరు తలుపు దగ్గరకు వెళ్ళేలోగానే, అమ్మీ లేచి వెళ్లి ఆశ్చర్యకరమైన ముఖంతో వాళ్ళందరినీ లోపలికి రమ్మని ఆహ్వానించింది.  తానేమీ వండ లేదు. వాళ్ళు భోజనానికి ఉండటానికి వచ్చామని చెప్పగానే ఆమె ముఖంలో ఆశ్చర్యానికి బదులు ఆరాటం చోటు చేసుకుంది.

##
ఆహ్లాదకరమైన ఘుమఘుమలను అనుసరిస్తూ ఆమె వంట ఇంట్లోకి వెళ్ళింది. "సర్ప్రైస్!" ఒక్కసారిగా అరిచారు బాషా, సాయినబీలు హండీ మీద మూత తొలగిస్తూ. అమ్మీ నిర్ఘాంత పోయింది.

"బాషా భలే బ్రహ్మాండమైన కుక్ అమ్మీ. బిరియానీ వండాడు! వండటంలో నేను వాడికి సాయం చేసాను." అంది సాయినబి. బాషా అమ్మీని చూసి సగర్వంగా నవ్వాడు, ఎలాగైనా తన చిట్టి చెల్లెలు అంతేమీ చెడ్డది కాదు అని మనసులో అనుకుంటూ.

అమ్మీ బాషా, సాయినబీలనిద్దరినీ హత్తుకుంటూ "మాషాల్లా!... నాకిద్దరు మంచి పిల్లలున్నారు. మీరిద్దరూ అంటే నాకెంత గర్వమో." అంటూ నవ్వింది.

##
"నువ్వు సైరా ఆంటీ వాళ్ళతో పాటు కూర్చోరాదూ అమ్మీ. సాయినబీ, నేనూ మీ అందరికీ వడ్డిస్తాం" సాయినబీ ఆత్రంగా తలాడించింది. బహుశః ఇవాల్టి నుండీ భాయ్ తను చేసే ఇంకా అనేక పనులలో నన్ను సహాయం అడగవచ్చేమో! ఈ ఆలోచన వస్తూనే ఆమె ముఖంఫై నవ్వు పులుముకుంది.

ఇది మేము తిన్నవాటిలోకెల్లా అత్యుత్తమ బిరియానీ అంటూ సైరా ఆంటీ, వాళ్ళ స్నేహితులూ ఒకటే మెచ్చుకున్నారు.

"ఒప్పుకుంటున్నాను 100%." అంది అమ్మీ వేళ్ళునాకుతూ.
బాషా, సాయినబీల ముఖాలపై నవ్వులే నవ్వులు!

##
బాషా, సాయినబీలతో పాటు మీరూ వంటచేయండి!

ఏంటో చెప్పుకోండి చూద్దాం! మరేం, బాషా మరియు అమ్మీలు తమ రెసిపీని మనతో పంచుకోవటానికి సంతోషంగా ఒప్పుకున్నారు! మీరు ప్రయత్నించేటప్పుడు మాత్రం ఎవరైనా పెద్దవాళ్ళు మీతో ఉండేలా చూసుకోండి.

కావలసినపదార్థాలు (4 మందికి వడ్డించగలిగే బిరియానీకి):

- బాసుమతి బియ్యం - 11/2 కప్పులు, నీటిలో నానబెట్టినవి
- వేడి పాలు, కుంకుమ పువ్వు చీలికలతో - 2 టేబుల్ స్పూన్లు
- నీరు - 4 కప్పులు
- నెయ్యి - 4 టేబుల్ స్పూన్లు
- ఉల్లిపాయ 1 సన్నగా తరిగినది

- షాజీరా - 1/2 టీ స్పూను

- పట్టా ఆకు (బిరియానీ ఆకు) -1

##
- దాల్చించెక్క - 2 అంగుళాల ముక్క
- లవంగాలు - 8

- అల్లం వెల్లుల్లి పేస్ట్ - 11/2 టేబుల్ స్పూను
- కూరగాయలు అన్నీ కలిసినవి(కాలీఫ్లవర్, బీన్స్, క్యారెట్లు, బటాణీలు - 3 కప్పులు తరిగినవి)
- టమాటాలు - 2 చిన్నవి, సన్నగా తరిగినవి
- పచ్చి మిరపకాయ - 1 సన్నగా తరిగినది
- మసాలా పొడులు (గరం మసాలా -1టీ స్పూను, పసుపు పొడి-1/2 టీ స్పూను, ధనియాల పొడి 1 టేబుల్ స్పూను)
- పెరుగు - 3/4 కప్పు
- పుదీనా ఆకులు - 2 టేబుల్ స్పూనులు, తరిగినవి
- కొత్తిమీర తరిగినది 1 టేబుల్ స్పూను
- జీడిపప్పు, కిస్మిస్ - ఒక్కక్కటి 5
- పచ్చ ఏలకులు - 5
- నల్ల ఏలకులు -1
- పాలు - 2 టేబుల్ స్పూనులు
- ఉప్పు - 11/2 టీ స్పూను

##
1. బాణలి వేడికి పెట్టి అందులో సగం నెయ్యి వేయండి. అందులో ఉల్లిముక్కలు వేసి ఎర్రగా వేయించండి. తీసి పక్కన పెట్టండి.

2. అదే బాణలిలో, మిగతా నెయ్యి వేసి అందులో షాజీరా, బిరియానీ ఆకు, దాల్చించెక్క, లవంగాలు వేసి వేయించండి. దానికి అల్లం వెల్లుల్లి పేస్ట్ చేర్చి మరో 2 నిమిషాలు వేయించండి.

3. కలగలిపిన కూరముక్కలు, టమాటాలు, పచ్చిమిరప ముక్కలు చేర్చి 3 నిమిషాల పాటు వేయించండి.

4. అన్ని మసాలా పొడులూ చేర్చి మరో 2 నిమిషాల పాటు వేయించండి.

5. బాణలిలో పెరుగు, సగం ఉప్పు వేసి బాగా కలపండి మూత పెట్టి 10 నిమిషాల పాటు సన్నటి మంటపై కూర ముక్కలు చితికి పోకుండా తగినంతగా ఉడకనివ్వండి.

##
6. స్టవ్ నుండి బాణలి దింపి కింద పెట్టి అందులో పుదీనా, కొత్తిమీర చేర్చండి.

7. వేరే బాణలిలో, నీరు మరగ నివ్వండి మిగతా ఉప్పు, నల్ల ఏలకులు, పచ్చ ఏలకులు వేయండి.

8. బియ్యంలోని నీటిని ఓడ్చివేసి, మరుగుతున్న నీటిలో వేయండి. ప్యానుపై మూత పెట్టకుండా 8 నిమిషాల పాటు ఉడకనివ్వండి. బియ్యం దాదాపు ఉడికిపోయిన తర్వాత జల్లెడ పట్టి నీటిని తీసివేయండి.

9. అన్నీ పూర్తిగా పట్టేంత సైజు హండీలో బిరియానీని పేర్చండి. ఎలా అంటే 1వ లేయరులో వండిన కూరల మిక్స్ (స్టెప్ 5 నుండి)1/3వ వంతు జీడిపప్పు మరియు కిస్మిస్. 2వ లేయరులో 1/3వ వంతు ఉడికిన బియ్యం (స్టెప్ 8), దానిపై 1/3వ వంతు వేయించిన ఉల్లిపాయ ముక్కలు (స్టెప్ 1) మరియు 1/3వ వంతు కుంకుమ పాలు. ఇలా 1, 2 లేయర్లను ఒకటి విడిచి ఒకటి చొప్పున ఒక దాని మీద ఒకటిగా 6 దొంతరలు లేక పొరలుగా పేర్చుకోవాలి.

##
10. హండీకి మూతపెట్టి వేడి పెనంపై పెట్టి ఒక మోస్తరు మంటపై 5 నిమిషాలూ, ఆపై సన్నటి మంటపై మరో 7 నిమిషాలూ ఉడకనివ్వాలి.

11. హండీని స్టవ్ పై నుండి దింపి మసాలా రంగులన్నీ ఒకే సమంగా కలిసేలా బిరియానీని కలియపెట్టాలి.

12. ఇప్పుడింక వెజిటబుల్ దమ్ బిరియానీ వడ్డించటానికి సిద్ధం!

రెసిపీలో సహాయపడే చివరి గమనిక:

1. నీరు తీసివేసేందుకు చిన్న చిన్న చిల్లులున్న పాత్ర
2.లోతైన మరియు వెడల్పాటి మూతి గల వండే పాత్ర

##
మీరు లెక్కల మేధావా?

మీరూ బాషా లాగ 24 మంది కోసం రుచికరమైన బిరియానీ వండ గలుగుతారా? వండ లేరా? పరవాలేదులెండి .బహుశః మీరు సాయినబి లాగ దానికి కావాల్సిన వేర్వేరు పదార్థాలు ఎతెంత కావాలో లెక్కించగలుగుతారుగా? ఇంకెందుకు ఆలస్యం, వెంటనే ప్రయత్నించండి మరి.
1. బాషాకి 4 మందికి బిరియానీ వండటానికి 1 ఉల్లిపాయ కావాల్సి వస్తే, 24 మందికి బిరియానీ వండాలంటే అతడికి ఎన్ని ఉల్లిపాయలు కావాల్సి వస్తాయి?
2. బాషాకి 24 మందికి బిరియానీ వండటానికి 72 కాలీఫ్లవరు పువ్వు ముక్కలు అవసరమౌతే ముగ్గురికి (3) ఎన్ని కావాల్సివస్తాయి?
3. వంటకంలో 6గురికి సరిపోయే బిరియానీకి 3/4 వ కప్పు పెరుగు కావాలి అంటే 48 మందికి ఎంత పెరుగు కావాల్సి వస్తుంది?
4. 5 గురికి సరిపోయే బిరియానీ వండాలంటే 4 టేబుల్ స్పూన్ల నెయ్యి కావాలి. బాషా కనుక 32 టేబుల్ స్పూన్లు వాడాడంటే అతడు ఎంతమందికి వండుతున్నట్లు?
5. 8 మందికి సరిపోయేలా వండటానికి 2 అంగుళాల దాల్చిన చెక్క ముక్క సరిపోతుంది. మరి 64 మందికి బిరియానీ వండాలంటే ఎన్ని 2 అంగుళాల ముక్కలు కావాల్సివస్తాయి?
మీరు లెక్కపెట్టిన తరువాత, జవాబుల కోసం తదుపరి పేజీలో చూడండి. మోసం అంటే చీటింగ్ చెయ్యకండి. ఓకే?

##
జవాబులు

1. 6 ఉల్లిపాయలు
2. 9 కాలీఫ్లవర్ పువ్వు ముక్కలు
3. 6 కప్పులు
4. 40 మంది మనుషులు
5. 16 ముక్కలు

##
* License: [CC-BY]
* Text: Gayathri Tirthapura
* Illustration: Kabini Amin
* Translation: Jayashree Rao
* Language: te

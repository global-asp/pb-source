# झोपाळू भीमा

##
रामू धोब्याच्या गाढवाचं नाव आहे भीमा. 

भीमाला झोपायला खूप आवडायचं. 

सकाळी लवकर उठणं त्याला अगदी नको वाटायचं. 

रामू धोबी मग भीमाला खूप रागवायचा. 

##
एक दिवस शेजारच्या गौरी गायीनं त्याला विचारलं, “भीमा, तू असा दुःखी का रे बाबा?” 

भीमा म्हणाला, “अगं काय सांगू तुला? पहाटे लवकर जागच येत नाही मला. तू मला पहाटे लवकर उठवशील का?” 

“हो ऽऽऽऽ नक्की,” गौरी म्हणाली.  दुसर्‍या दिवशी पहाटे गौरी जोरजोरात हंबरली, पण डाराडूर झोपलेल्या भीमाला काही जाग आली नाही. 

##
संध्याकाळी भीमा नदीवरून परतला. तिथे मोती कुत्रा आला होता. तो मोतीला म्हणाला, 

“मोती, मला पहाटे जागच येत नाही रे, तू उठवशील का मला?” 

“हो ऽऽऽऽ नक्की,” मोती म्हणाला. 

दुसर्‍या दिवशी पहाटे मोती भो भो भुंकला.  पण भीमा उठला का? - अंहं. मुळीच नाही! 

##
त्या संध्याकाळी भीमाला चिनू कोंबडा भेटला. भीमा चिनूला म्हणाला,  “तू तर कोंबडा आहेस. तू पहाटे आरवतोस आणि सगळ्यांना झोपेतून उठवतोस. तू मलाही उठवशील का?” 

“हो ऽऽऽऽ नक्की,” चिनू म्हणाला. दुसर्‍या दिवशी पहाटे चिनू ’कू कू च्च कू’ असं जोरजोरात आरवला. 

पण भीमा जागा झाला का? - नाव नको! 

##
त्या संध्याकाळी भीमाला भेटला काळू कावळा. काळू मजेत काव काव करत होता. 

“काळू, तू मला पहाटे उठवशील का रे?” त्यानं विचारलं. 

काळू म्हणाला, “का नाही? मी तुला नक्कीच ओरडून उठवीन.” 

दुसर्‍या दिवशी पहाटे काळू कावळा काव काव काव काव करून थकला.  पण भीमा आपला डाराडूर. 

##
भीमा बिचारा अगदी निराश झाला. 

दुसर्‍या दिवशी पहाटे आली एक माशी आणि बसली जाऊन भीमाच्या नाकाशी. 

“आक्... छी! आक्... छी!” 

जोरदार शिंका येऊन भीमा ताड्कन उठला. 

##
“अरेच्चा! कसा बरं उठलो झोपेतून आज लवकर?” 

“मी उठवलं तुला,” माशी म्हणाली. 

“खरंच? तू मला असं रोज पहाटे उठवशील का?” 

“हो नक्की,” माशी म्हणाली. 

भीमा आता खूष झाला. माशीची युक्ती त्याला पहाटे उठायला चांगलीच उपयोगी पडली. 

##
* License: [CC-BY]
* Text: Kiran Kasturia
* Illustration: Shweta Mohapatra
* Translation: Mukund Taksale
* Language: mr

# ಅರಸರಾಯರ ಹಲ್ಲುನೋವು

##
ಸಿಂಹವು ಕಾಡಿನ ಅರಸನಾಗಿತ್ತು. ಅದರ ಘರ್ಜನೆಗೆ ಪ್ರತಿಯೊಬ್ಬರಿಗೂ ಚಳಿ ನಡುಕ ಉಂಟಾಗುತ್ತಿತ್ತು. 

##
ಎರಡು ದಿನಗಳಿಂದ ಸಿಂಹಕ್ಕೆ ತಡೆಯಲಾರದ ಹಲ್ಲುನೋವು. "ಅರಸರಾಯರೇ, ನೋವಿನ ಹಲ್ಲನ್ನು ಕೀಳಿಸಿಬಿಡಿ," ಎಂದು ಕಾಡಿನ ವೈದ್ಯ ಡಾ. ಮಂಗ ಸಲಹೆ ನೀಡಿತು. "ಹಾಗೇ ಆಗಲಿ," ಸಿಂಹ ಸಮ್ಮತಿಸಿತು. 

##
ಸಿಂಹದ ಹಲ್ಲನ್ನು ಕಿತ್ತು ತೆಗೆಯುವವರು ಯಾರು? ಎಲ್ಲರಿಗೂ ಅವನನ್ನು ಕಂಡರೆ ಭೀಕರ ಭಯ! "ಅರಸರಾಯರೇ, ನನ್ನ ಹಿಂಗಾಲುಗಳಲ್ಲಿ ನಿಮಗೆ ಚೆನ್ನಾಗಿ ಒದೆ ಕೊಡುತ್ತೇನೆ, ಆಗ ಹಲ್ಲು ಕಿತ್ತು ಹೊರ ಹಾರುತ್ತದೆ," ಹೇಳಿತು ಮೂರ್ಖ ಕತ್ತೆ. 

##
"ನಿನಗೆ ಅರಸನನ್ನೇ ಒದೆಯುವಷ್ಟು ಧೈರ್ಯ ಇದೆಯೇನು?" ಉರಿದು ಘರ್ಜಿಸಿತು ಸಿಂಹ. ಕತ್ತೆ ಬಾಲ ಮಡಚಿ ಕಾಲುಗಳೆಡೆಗೆ ಸರಿಸಿ ಪರಾರಿಯಾಯಿತು. 

##
ಆನೆ, ಚಿರತೆ, ಕರಡಿ ಹಾಗೂ ಜಿಂಕೆ ಎಲ್ಲರಿಗೂ ಚಿಂತೆ ಆಯಿತು. ಸಿಂಹದ ಬಾಯಿಯೊಳಗೆ ಕೈ ಹಾಕಲು ಯಾರು ತಯಾರಿದ್ದಾರೆ? 

##
ಮತ್ತೆರಡು ದಿನಗಳು ಕಳೆದವು. ಹಲ್ಲಿನ ನೋವು ತಡೆಯಲು ಸಿಂಹಕ್ಕೆ ಸಾಧ್ಯವೇ ಇಲ್ಲವಾಯಿತು. "ನಾನು ಒಮ್ಮೆ ನೋಡಲೇನು?" ಎಂದು ತಾನು ಮತ್ತು ಸಿಂಹ ಇಬ್ಬರೇ ಇದ್ದಾಗ  ಇಲಿರಾಯ ಕೇಳಿತು. "ಅದಕ್ಕೇನಂತೆ," ಎಂದಿತು ಸಿಂಹ ಹಾಗೂ ತನ್ನ ಬಾಯಿಯನ್ನು ಅಗಲವಾಗಿ ತೆರೆಯಿತು. 

##
"ಓ! ನಿಮ್ಮ ಹಲ್ಲುಗಳೆಡೆಯಲ್ಲಿ ಸಿಕ್ಕಾಪಟ್ಟೆ ಕೊಳೆ ಸೇರಿಕೊಂಡಿದೆ," ಎಂದು ಬಾಯಿಯೊಳಗೆ ಕಣ್ಣಾಡಿಸುತ್ತಾ ಇಲಿ ಉಸುರಿತು. ತನ್ನ ಚೂಪಾದ ಹಲ್ಲುಗಳಿಂದ ಸಿಂಹದ ಹಲ್ಲುಗಳನ್ನೆಲ್ಲಾ ಸ್ವಚ್ಛಪಡಿಸಿಯೇ ಬಿಟ್ಟಿತು. ಆಗ ಸಿಂಹಕ್ಕೆ ಸ್ವಲ್ಪ ಆರಾಮವೆನಿಸಿತು. 

##
"ಅರಸರಾಯ, ದಯವಿಟ್ಟು ಪ್ರತಿದಿನವೂ ನಿಮ್ಮ ಹಲ್ಲುಗಳನ್ನು ಚೆನ್ನಾಗಿ ಉಜ್ಜಿ ತೊಳೆಯಿರಿ. ಇಲ್ಲವಾದರೆ ಹಲ್ಲುಗಳೆಲ್ಲಾ ಕೊಳೆತು ನಾರುತ್ತವೆ," ಎಂದಿತು ಜಾಣ ಇಲಿರಾಯ. 

##
"ಹೌದು, ನೀನು ಹೇಳಿದ್ದು ಸರಿ. ಆದರೆ, ದಯವಿಟ್ಟು ಯಾರಿಗೂ ವಿಚಾರ ಬಾಯಿ ಬಿಡಬೇಡ. ಇಲ್ಲವಾದರೆ, ಅವರೆಲ್ಲಾ ಹೇಳ ತೊಡಗಿಯಾರು - ಅಯ್ಯಾ, ಅರಸನೇ ಹಲ್ಲು ಉಜ್ಜುವುದಿಲ್ಲ!" ಎಂದು ಸಿಂಹ ದಮ್ಮಯ್ಯ ಹಾಕಿತು. 

##
"ಓ.ಕೆ!" ಎನ್ನುತ್ತಾ ಇಲಿರಾಯ ಹಲ್ಲುಬಿಟ್ಟಿತು. 

##
ಸಿಂಹಕ್ಕೂ ನಗು ತಡೆಯಲಾಗಲಿಲ್ಲ. 

##
* License: [CC-BY]
* Text: Sanjiv Jaiswal 'Sanjay'
* Illustration: Ajit Narayan
* Translation: Ishwar Daitota
* Language: kn

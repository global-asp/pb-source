# যে দিন আকাশ থেকে মাছেরা নেমে এল

##
অবন্তী পিটারা চিড়িয়াখানা দেখাশোনা করে। পিটারাতে অনেক অনেক পশু-পাখী। তাদের মধ্যে বাল্লু অবন্তীর সবথেকে প্রিয় বন্ধু। বাল্লু একটি মস্ত বড়, খয়েরি রঙের বলবান ভাল্লুক। বাল্লুর চতুর্থ জন্মদিনে অবন্তী একটা ছোট্ট ভোজের আয়োজন করেছে।  

##
অবন্তী জানতে চায়, “বাল্লু তুমি ফুঁ দিয়ে একসঙ্গে এই মোমবাতিগুলো নিভিয়ে দিতে পারবে?”

“নিশ্চই,” জানায় বাল্লু। লম্বা শ্বাস নিয়ে বাল্লু ভীষণ জোরে এক নিঃশ্বাস ফেলে, “হু.উ.উ.শ্‌শ্‌শ্‌...!”     

##
ওই ভীষণ জোর হাওয়াতে মোমবাতিগুলো ত নিভে গেলই তার সঙ্গে সেই ঝড়ের মত হাওয়া আকাশে উঠে মেঘেদের রাজ্যে গিয়ে পৌঁছে গেল। হঠাৎ করে শুরু হল বাজ ডেকে বৃষ্টি পড়া। 

##
“আরে এ কি, এতো মৎসবৃষ্টি হচ্ছে,” অবন্তী চিৎকার করে বলে। বাল্লুও অবাক হয়ে চারিদিক তাকিয়ে দেখে। তারপর সে একটা বিরাট ঝুড়ি নিয়ে এসে উপর থেকে পড়া মাছ ঝুড়ির ভিতর রাখতে থাকে। যেই ঝুড়ি ভর্তি হয় সেই সে ঝুড়ি ভর্তি মাছ নিয়ে কাছের একটা পুকুরে গিয়ে ফেলে। আবার দৌড়ে ফেরে আবার মাছ নিয়ে পুকুরে ফেলে।

##
এইভাবে নয়বারের পর যখন দশম বার যাচ্ছে তখন সে পিছন ফিরে দেখে যে জল বেড়ে গেছে। ও এও দেখে যে অবন্তী ভয় পাচ্ছে।  

##
বাল্লু তাড়াতাড়ি ফিরে এসে অবন্তীকে নিজের কাঁধের উপর উঠিয়ে নেয়। অবন্তী তার গলা জড়িয়ে ধরে তাকে ধন্যবাদ জানায়।

আরে এই তো দেখতে দেখতে মেঘ কেটে গিয়ে সূয্যি মামা বাইরে বেরিয়ে এসেছে। চারিদিক আবার হয়ে ওঠে ঝলমলে উজ্জ্বল।

##
“আমি কিন্তু তোমাকে আর মোমবাতিতে ফুঁ দিতে বলব না,” বলে অবন্তী।

“কেন?” জানতে চায় বাল্লু।

“কে জানে বাবা, পরের বার যদি ব্যাং বৃষ্টি পড়ে,” অবন্তী বলে। দুই বন্ধু মিলে হাসিতে ফেটে পড়ে।

##
#৬ ফ্রেম স্টোরি চ্যালেঞ্জঃ আ কার্নিভাল অফ আর্ট

এই গল্পে ব্যবহৃত চিত্রসমূহ  #৬ ফ্রেম স্টোরি চ্যালেঞ্জ এর অন্তর্গত। প্রথম বুকসের এই অন-লাইন প্রচার অভিযানের প্রয়াশ ছিল স্টোরিউইভারের ব্যবহারের জন্য একটি সমৃদ্ধ চিত্রালংকরণের সংগ্রহ গড়ে তোলা। এই  #৬ ফ্রেম স্টোরি চ্যালেঞ্জ এর মূল আহ্বান ছিল ছয়টি ছবির মাধ্যমে একটি ভাল পূর্ণাঙ্গ গল্প তৈরী করা।  

এই অভিযানের দ্বারা   উদ্বুদ্ধ হয়ে প্রায় ৭০ জন চিত্রকরকে তাদের সময় এবং শিল্পকৌশল দান করেছিলেন। তার ফলে ভারতবর্ষের শিশুদের জন্য প্রথম মুক্ত-উৎস কাহিনী-প্রকাশনার একটি মঞ্চ স্থাপিত হল। যা কেবলমাত্র একটি পরীক্ষা হিসাবে শুরু হয়েছিল তা ক্রমে একটি শিল্পোৎসবের আকার ধারণ করল। এর থেকে উঠে এল প্রায় ৫০০  চিত্রালংকরণ।

কথাশূণ্য কাহিনী ভাষাকে অতিক্রম করে অপার সম্ভাবনার বিশাল জগৎ উন্মোচন করে দেয়। ফলতঃ 'স্টোরিউইভারের' ক্রমবর্ধমান সম্প্রদায় এই ছবির মাধ্যমে তাদের কল্পনার জাল বিস্তার করে নানান কাহিনীর উপস্থাপনা করে চলেছেন। এই  #৬ ফ্রেম স্টোরি চ্যালেঞ্জ সতত মনে করিয়ে দেয় সহযোগীতার আবশ্যকতা এবং আমরা অগ্রসর হই আমাদের লক্ষ্যে "প্রতি শিশুর হাতে বই"।

##
* License: [CC-BY]
* Text: Ramendra Kumar
* Illustration: Delwyn Remedios
* Translation: MAHUA MAHARANA
* Language: bn

# મધમાખી ગણગણે છે કેમ?

##
અરે, આ મધમાખીઓ આટલો અવાજ કેમ કરે છે! ગૂં... ગૂં...ગૂં...ઝૂ..ઝૂ...!
એમના દોસ્તોને બોલાવવાની આ ભાષા છે કે પછી મધ મળ્યું છે, તેમાં રાજી થઈને ગીત ગણગણે છે!

##
મધમાખીઓ, ખાસ કરીને મોટી માખ બહુ અવાજ કરે. એમની પાંખો ઉપર-નીચે થાય તેથી આ અવાજ થાય. પાંખ જેટલી નાની તેટલા વધુ જોરથી એમને આ પાંખો ઉપર-નીચે કરવી પડે છે. તો ઊડતી વખતે પણ જેટલા જોરથી પાંખો ઉપર-નીચે થાય તેટલો આ અવાજ મોટો થાય.

##
મધમાખીઓ ગણગણાટ કરતી ઊડે તેમાં એક ફાયદો એ થાય કે એ પરાગરજને વહી જાય છે, એક ફૂલ ઉપરથી બીજા ફૂલ ઉપર, ટપાલી કાગળ લઈ જાય તેમ.

##
ફૂલ પર રજ જેવા જે ઝીણા કણ હોય છે તેને પરાગકણ કહે છે. બીજ થવા માટે એ જરૂરી હોય છે. પરાગીકરણ માટે માખીઓ ઉત્તમ સાધન ગણાય છે, એમની મદદથી આસપાસનાં અનેક વૃક્ષો રોપાય અને ઊછરે છે.

##
આ ઝીણા પરાગકણ મધમાખીના પગે ચોંટે કઈ રીતે! ? જ્યારે માખી મધ શોષી લેવા માટે ફૂલ પર બેસે ત્યારે એના શરીર પર એ પરાગકણ ચોંટી જાય.

##
આ જ મધમાખી જ્યારે બીજા ફૂલ પાસે જઈને નર્તન કરે છે ત્યારે તેમના હલનચલનથી એમને ચોંટેલા પરાગકણ એ ફૂલ પર પડે છે. આમ એ મધમાખી બીજા ફૂલ પર પણ પરાગકણ મૂકતી જાય છે અને ત્યાંના બીજા પરાગકણ પાછી બીજા નવા ફૂલ તરફ લઈ જાય છે. આ ચક્ર આમ જ ચાલતું રહે છે.

##
મૂળ વૃક્ષથી દૂરદૂર બીજે બીજે જે રોપ ઊછરી જાય છે તે મધમાખીના આ ગુણને લીધે!

તમે તમારા શ્વાસનો અવાજ સાંભળી શકો, ખરા? મોટે ભાગે તો નહીં. પણ મધમાખીઓના શ્વાસનો ઝૂ... એવો અવાજ આવે છે. એમનું શરીર બારીક કોષોનું બનેલું હોય છે. શ્વાસ રૂપે લીધેલી હવા આ ઊંડા ભાગમાંથી વળાંક લેતી પસાર થાય છે, ત્યારે પણ ઝૂ... એવો અવાજ આવે છે! કેવી મજા ને! કેવી ગજબ છે આ મધમાખી!

##
મધમાખીની બીજી નવાઈની વાત..

1. મધમાખી ખૂબ કામગરી. શિયાળામાં તો નવ મહિના સુધી જીવે, ઉનાળામાં ફક્ત બે જ મહિના. તોયે સતત સ્ફૂર્તિશાળી હોય છે.

2. નવાઈની વાત એ કે આ જ માખી જ્યારે નાની હોય ત્યારે તેમનું મગજ કામ જ કરતું નથી.

3. આપણે જેમ એકબીજાના ચહેરા ઓળખીએ તેમ મધમાખો પણ એકબીજાને ઓળખી કાઢે, બોલો.. તો એમને છંછેડશો નહીં, હોં ને..

##
4. ઘાતક કીડાઓનો દૂર રાખવા માચે, વનસ્પતિઓમાં કૅફીન નામનું એક રસાયણ હોય છે. મધમાખીને કોક ફૂલની જગ્યા યાદ રાખવા પણ તે કામ લાગે અને એ બીજી વાર ત્યાં તરત જાય.

5. ભમરી મધમાખી કરતાં મોટી હોય અને એ નાના દરમાં રહે, એમને બીજાને હળવુંમળવું ગમે. કેટલીક ભમરી ડંખ ન મારે. એ મધ બહુ ઓછું ભેગું કરે, પણ પરાગીભવન ઉત્તમ કરે.

##
આ કરી જુઓ.

1. કયા ફૂલમાં મધ છે એ બીજી માખીને કહેવા માટે એ પોતાની નૃત્યબોલી વાપરે. તમે પણ તમારા નર્તન (ડાન્સ) દ્વારા બીજાને કંઈ કહી બતાવો, જોઈએ તો ખરા કે તેમને સમજાય છે કે નહીં?

2. મધમાખીની જેમ ગણગણાટ કરો, તમારા હાથ પાંખોની જેમ હલાવો.

##
3. મધપૂડો એ તંત્રજ્ઞાનનું ઉત્તમ ઉદાહરણ છે : આમ કઇ રીતે કહી શકો? મધપૂડામાં હોય તેવા ષટ્‌કોણ કાગળ પર દોરો અથવા નકામાં ખોખાં લઈને તેમાંથી આવો આકાર બનાવો, તો તમને ખબર પડશે.

4. જુદાંજુદાં ફૂલોની સુગંધ લો અને તેમાંથી એકદમ જુદા સ્વાદનું મધ બનશે એની કલ્પના કરી જુઓ.

##
* License: [CC-BY]
* Text: Nabanita Deshmukh
* Illustration: Zainab Tambawalla
* Translation: Aruna Jadeja
* Language: gu

# எல்லாமே புத்தம் புதிதாய் !

##
இன்று வசந்த பஞ்சமி. என்னுடைய பெற்றோர்கள் இது வசந்த காலத்தின் முதல் நாள் என்று சொன்னார்கள். குளிர்காலத்துக்கும் கோடைக் காலத்துக்கும் இடையில் வரும் பருவகாலத்தின் பெயர் வசந்தம். சமஸ்கிருத மொழியில் இதனை வசந்த ருது என்று அழைப்பார்கள். 

##
இந்தியாவின் பல பகுதிகளில் உள்ள மக்கள் அன்றைய தினம் , கல்வி, இசை மற்றும் கலைகளுக்கான கடவுளான கலைமகளை வழிபாடு செய்வார்கள். என் வீட்டுக்கருகே உள்ள மரத்தின் மீது நிறைய பறவைகள் அமர்ந்து கொண்டு இருக்கின்றன. அவை எல்லாம் என்னைப் பார்த்துப் பாடிக் கொண்டு இருக்கின்றன என்று நினைக்கிறேன். 

##
என்னுடைய புதிய பாவாடையைப் போல், மரத்தின் இலைகள் எல்லாம் புதிது புதிதாய் பளிச் என்று இருக்கின்றன. அம்மாவும் மஞ்சள் நிறப் புடவை அணிந்து இருக்கிறாள். இந்தியில் பசந்தி என்று அழைக்கப்படும் மஞ்சள் அழகான நிறம்- மஞ்சள் என்பதே அழகான பெயர்..

##
தாத்தா என்னை ஒரு மரம் நடச் சொன்னார்.

“எதுக்கு தாத்தா ?” என்று கேட்டேன்.

” ஏன் என்றால், நீ வளரும் போது கூடவே வளரும் ஒரு தோழி கிடைப்பாள், மீனு” என்றார்.

”புதிதாக ஒரு செயலைத் தொடங்குவதற்கு வசந்தம் அருமையான பருவம்” என்றார் தாத்தா.

##
நாங்கள் உடனே தோட்டத்துக்குச் சென்றோம்.  நானும் தாத்தாவும் மண்ணில் குழி தோண்டி மரக்கன்று ஒன்றை நட்டோம். “ இது எவ்வளவு உயரம் வளரும், தாத்தா ?” என்று நான் தாத்தாவைக் கேட்டேன்.

##
”பொறுத்திருந்து பார், மீனுக்குட்டி” என்றார் தாத்தா.

அணில்கள் எல்லாம் ஒன்றை ஒன்று ஓடிப் பிடித்து விளையாடிக்கொண்டு இருந்தன. டிங்கு என்னும் பூனை அணிலைத் துரத்திக் கொண்டு ஓடியது, நான் டிங்குவின் பின்னால் ஓட  நினைத்தேன். 

##
தோட்டம் முழுவதும் பூக்கள் பூத்து இருந்தது. எனக்கு மஞ்சள் நிற ரோஜாப்பூக்களும் தாத்தாவுக்கு வெள்ளை நிற மல்லிகைப் பூக்களும் மிகவும் பிடிக்கும். சில மரங்களுக்குக் கீழே கம்பளம் விரித்தது போல இலைகள் இறைந்து கிடந்தன, 

##
நிறைய மரங்களில் பூக்கள் பூத்திருந்தது. எனக்கு வசந்த காலம் மிகவும் பிடித்துள்ளது. வசந்தத்தில் எல்லாமே மிக அழகாய் காட்சி அளிக்கின்றன !

##
நாளை ஹோலிப் பண்டிகை. பள்ளிக்கூடத்திற்கு இரண்டு நாட்கள் விடுமுறை. மரக் கட்டைகள் மற்றும் உடைந்த மரக்கிளைகளை வைத்து எரிப்பதற்காக “ஹோலிகா” எனப்படும் பெரிய “சொக்கப்பனை” செய்திருந்தோம். 

நாங்கள் சில பேர் பக்கத்தில் இருந்த காட்டுக்குச் சென்று புரசு எனப்படும் பலாச மரப் பூக்களைப் பறித்து வந்தோம். மனு அந்தப் பூக்களை எல்லாம் ஒரு தண்ணீர்த் தொட்டியில் போட்டாள். அதில் இருந்த தண்ணீர் எல்லாம் உடனே பளீரென்று ஆரஞ்சு நிறத்திற்கு மாறியது.

##
நாளை நாங்கள் அந்த ஆரஞ்சு நிற நீரை வைத்து ஹோலிப் பண்டிகையின் போது விளையாடுவோம். பண்டிகை அன்று சாப்பிட குஜியா எனப்படும் இனிப்புப் பலகாரமும் பூரியும் கிடைக்கும்.

வசந்தம் மிகவும் மகிழ்ச்சியான பருவம். குளிர் இருக்காது, வெயிலும் அதிகம் இருக்காது , மழை பெய்து ஈரமாகவும் இருக்காது.

அதனால் என்னால் நாள் முழுதும் தடை இல்லாமல் மகிழ்ச்சியாக விளையாட முடியும் .

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Vidhu parna
* Language: ta

# सुशीलाच्या रांगोळ्या

##
सुशीला तिच्या आईकडून सुंदर-सुंदर रांगोळ्या काढायला शिकली. सुशीला तमिळनाडू राज्यात राहते. तिथे रांगोळीला कोलम म्हणतात, बरं का! 

##
दरवर्षी पोंगलचा सण आला, की एक पूर्ण रांगोळी म्हणजे कोलम सुशीला स्वत: काढायची. 

##
सुशीलाला मग रांगोळ्या काढायचं वेडच लागलं. 

जमिनीवर, पायर्‍यांवर, भिंतीवर ती रांगोळ्याच रांगोळ्या काढायची... 

##
रेल्वेचे डबे आणि इमारतींवरच्या उंच टाक्याही तिच्या रांगोळ्यांनी सजल्या. 

##
एवढंच काय, आकाशात उंच उडणार्‍या पतंगांवरही सुशीलानं रांगोळ्या रेखल्या. 

प्रत्येकजण सुशीलाच्या रांगोळ्यांचं कौतुक करायचा! 

##
एक दिवस तर कमाल झाली. हवाई दलाचे अधिकारी सुशीलाकडे आले; आणि अवकाशात रांगोळी काढण्यासाठी त्यांनी सुशीलाची मदत मागितली.

विमानं कशी खाली न्यायची, कशी वळवायची आणि कुठून वर झेपावायचं, हे सुशीलानं वैमानिकांना समजावून सांगितलं...

##
...आणि मग काही मिनिटांतच आकाशात एक भव्य, सुंदर आणि रंगीबेरंगी रांगोळी रेखली गेली. त्या शहरातल्या प्रत्येकाला ही रांगोळी पाहता आली. 

##
त्या रात्री सुशीला तिच्या घराच्या गच्चीवर उभी राहून आकाशाकडे बघत होती. आभाळातल्या चांदण्या तिच्याचकडे बघून चमचमत होत्या. 

सुशीला तिची पुढची रांगोळी कुठे काढेल, सांगा बरं? 

##
रांगोळीचे सुंदर नमुने, ठिपके जोडून किंवा आपल्या मनानं नक्षी तयार करून काढले जातात. 

नव्या दिवसाचं स्वागत करण्यासाठी दाराबाहेर रांगोळी काढतात. रांगोळी नेहमी शुभ मानली जाते. 

रांगोळी काढण्यासाठी जी पूड वापरतात ती पूर्वी तांदळाच्या पिठीपासून बनवली जायची. 

प्रत्येक प्रांतात रांगोळीला वेगवेगळी नावं आहेत. सुशीलाच्या तमिळनाडूत तिला कोलम म्हणतात, हे तर तुम्हाला सांगितलं. मोग्गू, रंगोली, चौकपूर्णा, अल्पना, हसे चित्तारा ही रांगोळीचीच नावं आहेत. आहे नं गंमत? 

##
* License: [CC-BY]
* Text: Sridala Swami
* Illustration: Priya Kuriyan
* Translation: Varsha Gajendragadkar
* Language: mr

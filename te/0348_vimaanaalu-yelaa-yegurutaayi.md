# విమానాలు ఎలా ఎగురుతాయి?

##
సరళకు ఎగిరే పక్షులను చూడటమంటే ఇష్టం.
ఒక రోజు సైన్సుక్లాసులో కూర్చున్న ఆమె కిటికీలో నుంచి ఒక గద్ద ఆకాశంలో ఎగరటం చూచింది. ఆ పక్షి ఎంత ఆనందంగా ఉందో! అనుకుంది. ఆమెకు విమానాలు ఎగురుతున్నపుడు చూడటం కూడా ఇష్టమే.

"పాపా, నీ పేరేంటి? బోర్డు వైపు కదా చూడాలి?" అని అడిగింది సరళ వాళ్ళ కొత్త టీచర్.

సరళ వెంటనే లేచి నిల్చుని "క్షమించండి మేడం, నేను గద్దను గమనిస్తున్నాను. మనం కూడా పక్షుల్లాగా లేదా విమానాల్లాగా ఎగరగలిగితే బాగుంటుందని కోరుకుంటున్నాను..."

"నీ పేరేంటి?"
"సరళ."

##
"ఓహ్ ఎంత బాగుంది! భారతదేశపు తొలి మహిళా పైలట్ పేరు కూడా సరళ అని నీకు తెలుసా? నా పేరు హంస. నీకు తెలిసే ఉంటుంది హంసలు అతి పెద్ద ఎగిరే పక్షులు," అన్నది టీచర్. "నీవు గ్రంథాలయంలో కొంత సమయం గడపాలి, సరళ. అక్కడ పక్షులపై, ఎగరటంపై, విమానాల్లాంటి ఎగిరే యంత్రాలపై చాలా పుస్తకాలుంటాయి."

ఆ తరువాత కొన్ని రోజులు సరళ పక్షుల గురించి ఎన్నో విషయాలు తెలుసుకుంది. మనం విమానాల్లాగా ఎందుకు ఎగరలేమో కూడా తెలుసుకుంది.

##
పక్షుల్లా కాకపోయినా మనుష్యులు కూడా ఎగరగలరని సరళకు తెలిసింది. విమానం మనిషి యొక్క ఒక అద్భుత సృష్టి.

దీని సహాయంతో మనం ప్రపంచంలోని ఏ నగరానికైనా ఎగిరి వెళ్ళగలము. ఈ యంత్రం సహాయంతో మనం కూడా గాలిలో ఎగురుతూ ఆనందాన్ని పొందగలం. గాలిలో ఎగిరే పక్షులకు ప్రత్యేకంగా యంత్రాలు అవసరంలేదు. పక్షుల రెక్కలు దాని దేహంకన్నా చాలా పెద్దవిగా, చాలా తేలికగా ఉండి అవి ఎగరటానికి తోడ్పడతాయి.

##
విమానాలు చాలా పెద్దగా, బరువుగా ఉంటాయి. పక్షులవలెనే విమానాలకు రెండువైపులా రెక్కలు ఉంటాయి. రెక్కలు ఎగరటానికి ఉపయోగపడతాయి. విమానాల రెక్కలు పక్షుల రెక్కలవలెనే పైన ఉబ్బెత్తుగా, క్రింద బల్లపరుపుగా ఉండి చాలా పైకి ఎగరటానికి తోడ్పడతాయి.

##
పక్షులు రెక్కలు రెపరెపలాడిస్తూ ఎగురుతాయి. కానీ విమానాలు రెక్కలు కొట్టటం మనం చూడం! పక్షులు రెక్కలతో గాలిని క్రిందికి నెట్టి దాని సహాయంతో పైకి ఎగురుతాయి.

విమానాలు కూడా గాలి బలంతోనే ఎగురుతాయి. విమానాల రెక్కలలో ఉన్న ఇంజను రెక్క క్రింది భాగాన గాలిని కదిలించటం వలన అది గాలిలోకి ఎగర గలుగుతుంది.

##
విమానాలలోని ఇంజను ఒక బలమైన యంత్రం. ఇది దానికి మెదడు వంటిది. పక్షులు తమ మెదడు ఉపయోగించి ఎలాగైతే చాకచక్యంగా ఎగురుతాయో అలాగే విమానాలలో ఇంజనులు అవి నేలపైనుంచి ఎగరటానికి మరియు ముందుకు కదలటానికి సహాయపడతాయి. విమానాల్లోని ఇంధనం మండి అతివేగంగా వేడి వాయువులను వెనకకు నెట్టటంతో అది ముందుకు కదులుతుంది.

##
కార్లు, ఇతర వాహనాలు కూడా ఇంజను సహాయంతో ముందుకు కదులుతాయి కాని అవి విమానాలవలె గాలిలో ఎగరలేవు. పక్షుల రెక్కలను పోలిన విమానాల రెక్కల పైన మరియు క్రింద గాలి పయనించటం వల్ల అది గాలిలో ఎగర గలుగుతుంది.

పక్షులవలెనే విమానాలకు తోకలు ఉంటాయి. అవి వాటి దిశను మార్చటానికి, గాలిలో నిలకడగా ఉండటానికి ఉపయోగపడతాయి.

##
విమానాలు ఎగరటానికి మరియు దిగటానికి పొడవైన, విశాలమైన రోడ్లు అవసరం. వీటిని ’రన్వే’ లంటారు. ఎగిరే ముందు విమానం చాలా వేగంగా రన్వేలపై పరుగెట్టాల్సి ఉంటుంది. అపుడే వాటికి గాలిలోకి ఎగిరే శక్తి వస్తుంది.

చాలా రకాల విమానాలు ఇలా వేగంగా పరిగెట్టి ఎగురుతాయి. రన్వేలు విమానాశ్రయాల్లో ఒక ముఖ్య భాగం. అవి విమానాలు అవసరమైనంత సమయం వేగంగా పరుగెట్టటానికి ఉపయోగపడతాయి.

##
విమానాలను అవసరమున్న చోటికి చేర్చటానికి పైలట్లు ఉంటారు. వారు విమానాల ముందు భాగంలో ఉండే ’కాక్పిట్’ లోనుండి దాన్ని నియంత్రిస్తారు. వారు ఆధునిక పరికరాలు ఉపయోగించి ఖచ్చితమైన సందేశాల సహాయంతో విమానాశ్రయాలతో సంపర్కం ఏర్పాటు చేసుకుంటారు. మనకు రోడ్డుపై ఎలగైతే సిగ్నల్స్ ఉపయోగించి ట్రాఫిక్ పోలీసు సహాయపడతారో అలాగే విమానాశ్రయాల్లో ’ఎయిర్ ట్రాఫిక్ కంట్రోలర్లు’ సంకేతాల ద్వారా ఎప్పుడు, ఎలా, ఏ దిశకు విమానాలు ఎగరాలో, ఎప్పుడు క్షేమంగా పైనుంచి క్రిందకు దిగాలో, క్రిందినుంచి పైకి ఎగరాలో పైలట్లకు సూచిస్తారు.

విమానం ఒక పెద్ద పక్షి వంటిది. అది పక్షి ఆకారంలో ఉండి మనుషులు ఎగరటానికి ఉపయోగపడుతుంది కానీ పక్షివలె కాదు. పెరిగి పెద్దదైనపుడు పైలట్ కావాలని సరళ ఆశ!

##
మీకు తెలుసా?

ఇండియాలో మొట్టమొదటి విమానం "హార్లో" 1941 జులై మాసంలో ఎగిరింది.

ఇండియాలో మొట్టమొదటి పైలట్ లైసన్సు జె.ఆర్.డి టాటాకు 1929 ఫిబ్రవరి నెలలో ఏరో క్లబ్ అఫ్ ఇండియా & బర్మా అనే సంస్థ ఇచ్చింది.

##
ప్రపంచంలోనే అతి వేగవంతమైన జెట్ విమానం పేరు "లాక్హీడ్ SR-71 బ్లాక్ బర్డ్". ఇది శబ్దం కంటే వేగంగా పయనిస్తుంది.

సరళా ఠక్రాల్ భారతదేశపు తొలి మహిళా పైలట్. ఈమె 1000కి పైగా గంటలు గాలిలో ఎగిరిన అనుభవం సంపాదించిన తొలి మహిళ కూడా.

##
మనమూ ఎగురుదాం!

మీ స్నేహితులతో కలిసి ఈ కృత్యాలు నిర్వహించి ఆనందించండి:

1. కాగితంతో విమానాలు చేసి ఎవరి విమానం దూరంగా వెళుతుందో గమనించండి. ఎందుకో ఆలోచించండి - అది చేసిన కాగితం వలననా లేదా దాని ఆకారం వలననా? ప్రతి విమానాన్ని పైన, క్రింద లేక దానిలోనికి గాలి ఊది వదలటం మూలాన ఏమౌతుందో గమనించండి.

2. ’ఎగరండి - ఎగరకండి’ ఆట: ఒక గదిలో మీ స్నేహితులు కొందరు ఒకరినొకరు తాకకుండా ఎగురుతూ, దుముకుతూ తిరగమనండి. పంటలు వేసుకుని ఔట్ అయినవారు ఒక మూలలో కూర్చుని ఎగరగలిగే మరియు ఎగరలేని వస్తువుల పేర్లు చెబుతూ ఉంటారు. ఎగరలేని వస్తువు పేరు పలికినప్పుడు (ఉదా: కుర్చి) అందరూ కూర్చోవాలి. తప్పుచేసినవారు ఔటయినట్టు. వారు మూలలో కూర్చొని వస్తువుల పేర్లు చెప్పాలి.

##
* License: [CC-BY]
* Text: Aditi Sarawagi
* Illustration: Lavanya Karthik
* Translation: Balaji Maddikera
* Language: te

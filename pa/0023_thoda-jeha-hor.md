# ਥੋੜ੍ਹਾ ਜਿਹਾ ਹੋਰ

##
ਇਕ ਜੰਗਲ ਵਿਚ ਦੋ ਖ਼ਰਗੋਸ਼ ਭਰਾ ਰਹਿੰਦੇ ਸਨ। 

ਇਕ ਦਾ ਨਾਂ ਸੀ ਟੁੱਲੂ ਅਤੇ ਇਕ ਦਾ ਨਾਂ ਸੀ ਬੁੱਲੂ। 

ਉਨ੍ਹਾਂ ਨੇ ਇਕ ਮਜ਼ਬੂਤ ਘਰ ਬਣਾਇਆ ਸੀ ਅਤੇ ਉਸ ਵਿਚ ਖ਼ੁਸ਼ੀ-ਖ਼ਸ਼ੀ ਰਹਿੰਦੇ ਸਨ।

ਇਕ ਦਿਨ ਜਦੋਂ ਬਾਹਰ ਬਹੁਤ ਠੰਡ ਸੀ, ਦੋਵੇਂ ਭਰਾ ਅੱਗ ਜਲਾ ਕੇ ਆਪਣੇ ਘਰ ਵਿਚ ਆਰਾਮ ਨਾਲ ਬੈਠੇ ਸਨ। 

ਅਚਾਨਕ ਕਿਸੇ ਨੇ ਉਨ੍ਹਾਂ ਦਾ ਦਰਵਾਜ਼ਾ ਖੜਕਾਇਆ। 

ਟੁੱਲੂ ਨੇ ਖਿੜਕੀ ਵਿਚੋਂ ਝਾਕਿਆ। ਬਾਹਰ ਇਕ ਵੱਡਾ, ਕਾਲਾ ਬਘਿਆੜ ਖੜ੍ਹਾ ਸੀ।

##
“ਮੈਂ ਠੰਡ ਵਿਚ ਮਰ ਰਿਹਾ ਹਾਂ,” ਬਘਿਆੜ ਨੇ ਕਿਹਾ।“ ਮੇਰੇ ਤੇ ਤਰਸ ਖਾਉ। ਜੇ ਤੁਸੀਂ ਦਰਵਾਜ਼ਾ ਥੋੜ੍ਹਾ ਜਿਹਾ ਖੋਲ੍ਹ ਦਿਉਗੇ, ਤਾਂ ਮੈਂ  ਆਪਣੀ ਪੂਛ ਗਰਮ ਕਰ ਲਵਾਂਗਾ। ਮੇਰੇ ਕੋਲੋਂ ਡਰੋਂ ਨਾ।” 

ਟੁੱਲੂ ਅਤੇ ਬੁੱਲੂ ਨੂੰ ਤਰਸ ਆ ਗਿਆ। ਉਨ੍ਹਾਂ ਨੇ ਦਰਵਾਜ਼ਾ ਥੋੜ੍ਹਾ ਜਿਹਾ ਖੋਲ੍ਹ ਦਿੱਤਾ ਅਤੇ ਬਘਿਆੜ ਨੇ ਆਪਣੀ ਪੂਛ ਅੰਦਰ ਕਰ ਲਈ। 

##
ਦਸ ਮਿੰਟ ਦੇ ਬਾਅਦ ਬਘਿਆੜ ਬੋਲਿਆ,"ਮਜ਼ਾ ਆ ਗਿਆ!

ਪਿਆਰੇ ਖ਼ਰਗੋਸ਼, ਦਰਵਾਜ਼ਾ ਥੋੜ੍ਹਾ ਜਿਹਾ ਹੋਰ ਖੋਲ੍ਹ ਦਿੰਦੇ ਤਾਂ ਮੈਂ ਆਪਣੀਆਂ ਪਿਛਲੀਆਂ ਲੱਤਾਂ ਵੀ ਗਰਮ ਕਰ ਲੈਂਦਾ। ਘਬਰਾਉਣ ਦੀ ਕੋਈ ਲੋੜ ਨਹੀਂ।"

##
ਟੁੱਲੂ ਅਤੇ ਬੁੱਲੂ ਨੇ ਇਕ ਦੂਸਰੇ ਵਲ ਦੇਖਿਆ। 

ਫੇਰ ਟੁੱਲੂ ਨੇ ਦਰਵਾਜ਼ੇ ਨੂੰ ਥੋੜ੍ਹਾ ਜਿਹਾ ਹੋਰ ਖੋਲ੍ਹਿਆ ਅਤੇ ਬੁੱਲੂ ਨੇ ਅੱਗ ਤੇ ਇਕ ਪਾਣੀ ਦਾ ਪਤੀਲਾ ਰੱਖ ਦਿੱਤਾ। ਦਸ ਮਿੰਟ ਬਾਅਦ ਬਘਿਆੜ ਬੋਲਿਆ, “ਤੁਸੀਂ ਲੋਕ ਕਿੰਨੇ ਚੰਗੇ ਹੋ ਕਿੰਨੇ ਦਿਆਲੂ ਹੋ । ਜੇ ਤੁਸੀਂ ਦਰਵਾਜ਼ਾ ਥੋੜ੍ਹਾ ਜਿਹਾ ਹੋਰ ਖੋਲ੍ਹ ਦਿਉਗੇ ਤਾਂ ਮੈਂ ਆਪਣੀਆਂ ਅਗਲੀਆਂ ਲੱਤਾਂ ਵੀ ਸੇਕ ਲਵਾਂਗਾ। 

##
ਡਰਨਾ ਨਹੀਂ। ਮੈਂ ਖ਼ਰਗੋਸ਼ਾਂ ਨੂੰ ਹੱਥ ਨਹੀਂ ਲਗਾਉਂਦਾ।” ਟੁੱਲੂ ਅਤੇ ਬੁੱਲੂ ਨੇ ਪਾਣੀ ਦੇ ਪਤੀਲੇ ਵਲ ਦੇਖਿਆ। ਪਾਣੀ ਗਰਮ ਹੋ ਰਿਹਾ ਸੀ। ਉਨ੍ਹਾਂ ਨੇ ਦਰਵਾਜ਼ਾ ਥੋੜ੍ਹਾ-ਜਿਹਾ ਹੋਰ ਖੋਲ੍ਹਿਆ। ਹੁਣ ਸਿਰਫ ਬਘਿਆੜ ਦਾ ਮੂੰਹ ਘਰ ਤੋਂ ਬਾਹਰ ਸੀ। 

ਦਸ ਮਿੰਟ ਬਾਅਦ ਬਘਿਆੜ ਬੋਲਿਆ, “ਓਹ! ਕਿੰਨਾ ਆਰਾਮ ਮਿਲ ਰਿਹਾ ਹੈ। ਬੱਸ ਮੇਰੇ ਨੱਕ ਨੂੰ ਠੰਡ ਲੱਗ ਰਹੀ ਹੈ। ਪਿਆਰੇ  ਦਸਤੋਂ, ਦਰਵਾਜ਼ਾ ਥੋੜ੍ਹਾ ਜਿਹਾ ਹੋਰ  ਖੋਲ੍ਹ ਦਿਉ। ਮੈਂ ਆਪਣਾ ਨੱਕ ਵੀ ਗਰਮ ਕਰ ਲਵਾਂਗਾ। ਘਬਰਾਉਣਾ ਬਿਲਕੁਲ ਨਹੀਂ। ਸਮਝੇ ?” 

##
“ਠੀਕ ਹੈ,” ਟੁੱਲੂ ਨੇ ਕਿਹਾ। “ਤੁਸੀਂ ਆਪਣਾ ਨੱਕ ਵੀ ਗਰਮ ਕਰ ਲਉ।” ਉਸ ਨੇ ਦਰਵਾਜ਼ਾ ਥੋੜ੍ਹਾ ਜਿਹਾ ਹੋਰ ਖੋਲ੍ਹਿਆ ਅਤੇ ਬੁੱਲੂ ਨੇ ਉਬਲਦੇ ਪਾਣੀ ਦਾ ਪਤੀਲਾ ਚੁੱਕਿਆ। 

##
ਬਘਿਆੜ ਪੂਰੀ ਤਰ੍ਹਾਂ ਘਰ ਵਿਚ ਵੜ ਗਿਆ, ਮੁੜਿਆ ਅਤੇ ਖ਼ਰਗਸ਼ਾਂ ‘ਤੇ ਝਪਟਿਆ। ਉਹ ਤਿਆਰ ਸਨ। ਉਨ੍ਹਾਂ ਨੇ ਤੇਜ਼ ਗਰਮ ਪਾਣੀ ਸਿੱਧਾ ਬਘਿਆੜ ‘ਤੇ ਸੁੱਟਿਆ। 

##
"ਅਈ-ਯਈ-ਯਈ!" ਬਘਿਆੜ ਚੀਕਿਆ ਅਤੇ ਬਾਹਰ ਭੱਜਿਆ।

"ਮੈਂ ਵਾਪਸ ਆਵਾਂਗਾ!" ਜਾਂਦੇ-ਜਾਂਦੇ ਉਹ ਚੀਕਿਆ।

"ਅਤੇ ਤੁਹਾਨੂੰ ਵੱਢ-ਟੁੱਕ ਕੇ ਕੱਚਾ ਖਾ ਜਾਵਾਂਗਾ।"

ਟੁੱਲੂ ਅਤੇ ਬੁੱਲੂ ਆਪਣੇ ਘਰ ਦੀ ਛੱਤ 'ਤੇ ਚੜ੍ਹ ਕੇ ਲੁਕ ਗਏ।

##
ਥੋੜ੍ਹੀ ਦੇਰ ਬਾਅਦ ਬਘਿਆੜ ਹੋਰ ਬਘਿਆੜਾਂ ਨੂੰ ਲੈ ਆਇਆ। ਸਭ ਨੇ ਮਿਲ ਕੇ ਘਰ ਦਾ ਦਰਵਾਜ਼ਾ ਤੋੜ ਦਿੱਤਾ ਅਤੇ ਅੰਦਰ ਵੜ ਗਏ। ਘਰ ਖ਼ਾਲੀ ਸੀ।  

##
“ਉਹ ਰਹੇ ਖ਼ਰਗੋਸ਼,” ਇਕ ਬਘਿਆੜ ਨੇ ਬਾਹਰ ਜਾ ਕੇ ਛੱਤ ਵੱਲ ਇਸ਼ਾਰਾ ਕੀਤਾ। 

“ਚਲੋ, ਪੌੜੀ ਬਣਾਉ,” ਇਕ ਹੋਰ ਬਘਿਆੜ ਨੇ ਕਿਹਾ। “ਹੁਣੇ ਫੜਦੇ ਹਾਂ ਉਨ੍ਹਾਂ ਨੂੰ!” 

##
ਇਕ ਦੇ ਉੱਪਰ ਇਕ ਖੜ੍ਹੇ ਹੋ ਕੇ, ਬਘਿਆੜ ਪੌੜੀ ਬਣਾਉਣ ਲੱਗੇ। ਜਲਿਆ ਹੋਇਆ ਬਘਿਆੜ ਸਭ ਤੋਂ ਥੱਲੇ ਸੀ। 

ਜਿਵੇਂ ਹੀ ਪੌੜੀ ਛੱਤ ‘ਤੇ ਪਹੁੰਚਣ ਲੱਗੀ, ਟੁੱਲੂ ਚੀਕਿਆ, “ਜਾਨ ਬਚਾ ਲਓ। ਹੋਰ ਗਰਮ ਪਾਣੀ ਆ ਰਿਹਾ ਹੈ!” 

##
ਡਰ ਕਾਰਨ, ਜਲੇ ਹਏ ਬਘਿਆੜ ਦੀ ਜਾਨ ਨਿਕਲ ਗਈ “ਨਹੀਂ! ਨਹੀਂ! ਨਾ ਸੁੱਟਿਓ!” ਉਹ ਚੀਕਿਆ ਅਤੇ ਉਥੋਂ ਭੱਜ ਗਿਆ। 

##
ਪੌੜੀ ਟੁੱਟੀ ਅਤੇ ਬਘਿਆੜ ਧੜੰਮ ਕਰਕੇ ਇਧਰ-ਉਧਰ ਡਿੱਗ ਪਏ। 

##
ਲੰਗੜਾਉਂਦੇ, ਬੁੜਬੁੜਾਉਂਦੇ, ਉਹ ਚਲੇ ਗਏ ਅਤੇ ਵਾਪਸ ਕਦੇ ਨਹੀਂ ਆਏ। 

##
ਟੁੱਲੂ ਅਤੇ ਬੁੱਲੂ ਥੱਲੇ ਆਏ। ਘਰ ਦੇ ਦਰਵਾਜ਼ੇ  ਨੂੰ ਠੀਕ ਕਰ ਕੇ ਉਹ ਫੇਰ ਖ਼ੁਸ਼ੀ-ਖ਼ੁਸ਼ੀ ਰਹਿਣ ਲੱਗੇ।

##
* License: [CC-BY]
* Text: Anupa Lal
* Illustration: Ajit Narayan
* Translation: S. Waqeel
* Language: pa

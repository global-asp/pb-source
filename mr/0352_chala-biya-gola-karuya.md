# चला, बिया गोळा करूया!

##
टूका व पोईला वेगवेगळ्या वस्तू गोळा करायला आवडतं. नदीकाठचे गुळगुळीत गोटे, वळणदार, कातरल्यासारखी दिसणारी नेच्याची पानं, गणवेशामधून तुटून खाली पडलेली चमकदार, लाल रंगाची बटणं... हे सगळं गोळा करतात ती दोघं! रोज शाळा सुटली, की दोघं नदीकाठच्या वाकड्या नारळाच्या झाडापाशी भेटतात आणि तिथं त्यांच्या जिवलग मैत्रिणीची वाट बघतात.  

बरोब्बर पाच वाजता, एखाद्या जुन्या शाळेच्या बससारखी धापा टाकत इंजी येते. इंजी आहे एक मायाळू कुत्री, चॉकलेटी रंगाचे डोळे असलेली आणि न दमता सतत शेपूट हलवणारी...

##
टूका, पोई आणि इंजी चालतात एकसाथ, तिघांचीही डोकी आणि डोळे जमिनीच्या दिशेने, गवताच्या पुंजक्यांवर किंवा शेवाळी खडकांवर काही मजेदार दिसतंय का, याच्या शोधात... पण या सगळ्यापेक्षा त्यांना बिया गोळा करायला जास्त आवडतं!

टूका आणि पोईची जोडी लाल रंगाच्या, पावसाळी किड्यासारख्या दिसणार्‍या, काटेरी आणि कपड्यांना चिकटणार्‍या बिया आणि सोबत सोनमोहोराच्या भल्या मोठ्या शेंगा गोळा करते. 

##
या शेंगा हलवल्या, की त्यातून खुळखुळ-खुळखुळ असा गमतीदार आवाज येतो. या बियांच्या आवाजाच्या तालावरती गाणी रचायला पोईला खूप आवडतं.

##
"इंजी कुत्री आहे सगळ्यांत भारी.

आवड तिला मोठ्या फुलांची, छोट्या बेडकांची

पक्षी, बिया, मुंग्याची, अन् गोगलगायींचीसुद्धा! 

पण या सगळ्यांत आवडतं तिला ते स्वत:चं शेपूट!"

पोई अशी गाणी पुन्हा पुन्हा गाते, टूकाला हसवते आणि इंजी आनंदाने भुंकू लागते.  

##
टूका, पोई आणि इंजी बसलेत चिंचेच्या झाडाखाली. आजूबाजूला पडलेल्या आहेत टूकाच्या लाडक्या फुगीर शेंगा.

पार त्या शेंगेत दडलेली चमकदार, करड्या रंगाची बी दिसेपर्यंत तुरट गर चोखायला त्याला आवडतं. बी चोखताना टूकाचा चेहरा वेडावाकडा, गंमतीशीर दिसतो आणि त्याच्या मानेवरचे केससुद्धा ताठ उभे राहतात.

##
आणि आता अचानक त्यांना एक छोटा, किनरा आवाज ऐकू येतो, “हॅल्लू.... ”.टूका व पोई गोंधळून एकमेकांकडे पाहतात. आसपास तर कोणीच दिसत नाहीये.

“वर, वर, इथे वर.. ” पुन्हा तोच आवाज....

टूका आणि पोई वर-खाली पाहतात, आजूबाजूला पाहतात, पण छे, अजून त्यांना कोणी म्हणजे कोणीच दिसत नाही .

##
“अरे, मी आहे पच्चा, चिंचेचं झाड!”आता इंजी नेहमीपेक्षा मोठ्या आवाजात भुंकू लागते. ती फट-फट-फट आवाज करत नेहमीपेक्षा जोरजोरात शेपटी हलवायला लागते.

“हॅलो इंजी,” ते पच्चा नावाचं झाड म्हणतं. “अग, किती दिवसांत तुला पाहिलं नाही मी!”आता मात्र टूका आणि पोई पुतळ्यासारखे स्तब्ध होतात. त्यांचे डोळे विस्फारतात आणि तोंडाचा ’आ’च वासतो.

अखेर, लाजाळू पोई हसते आणि म्हणते, "हॅलो, पच्चा.. चिंचेच्या झाडा. तुला भेटून आनंद झाला. मी पोई!" आणि ती झाडाला घट्ट मिठी मारते.

##
पच्चा झाड खुदूखुदू हसत म्हणतं, "आजवर कोणत्याच लहान मुलीने मला मिठी मारली नव्हती! इतक्या गुदगुल्या होतायत मला!"

टूका आनंदाने म्हणतो, "आम्हीसुद्धा याआधी कधीच बोलणाऱ्या झाडाला कधीच भेटलेलो नव्हतो. आपल्या सर्वांसाठी किती रोमांचक अनुभव आहे !" हे ऐकून पच्चा आणखी हसू लागतं, त्यामुळे त्याच्या फांद्या जास्तच चमकदार हिरव्या दिसतात.

पच्चा विचारतं,”तुम्ही दोघं दिवसभर करताय तरी काय?” “आम्ही ना, वेगवेगळ्या वस्तू गोळा करतोय," टूका आणि पोई सांगतात.

##
फुलं, गोटे आणि चिकट चिंचांनी भरलेली आपली पिशवी टूका आणि पोई पच्चाला दाखवतात.

“तुम्ही बिया गोळा करताय हे किती मस्त आहे!” पच्चा म्हणतं, “तुम्हाला ठाऊक आहे, मीही अशाच एका चिंचेच्या छोट्याशा बी मधून आलोय? आणि आता पहा, कित्तीतरी फांद्या आहेत मला. चिमण्या, खारी आणि कावळ्यांचं मोठं कुटुंबच राहतंय माझ्याबरोबर. बघा, मी कसा भलामोठा झालो आहे ते!“

"म्हणजे?" टूका विचारतो. इंजीही भुंकून आपली उत्सुकता दाखवते.
इंजी खरंतर नुसतंच"भॉव भॉव" असंच म्हणते, पण टूकाला मात्र नक्की वाटतं, की इंजी विचारतेय,
“काय, काय?”

##
"तुम्ही ज्या बिया गोळा करताय ना, त्या बिया म्हणजे झाडांची बाळं आहेत," पच्चा सांगते.
"खरंच?" पोईच्या भुवया इतक्या ताणल्या जातात, की आता तिच्या भुवयांच्या जागी काळ्या रेघाच दिसतायत. 

घरी किती बिया आहेत, हे आठवत पोई विचारते, "सगळ्या बियांपासून चिंचेची झाडं बनतील?" पच्चा उत्तरते, "नाही, नाही! बियांपासून इतरही अनेक प्रकारची झाडं बनतात." 

पच्चा पुढं विचारतं, "तुमच्या पिशवीत फळ आहे का एखादं?"
टूका मान हलवतो आणि पिशवीतून लालचुटूक सफरचंद आणि थोडंसं दबलेलं केळं काढतो.

##
"आता बघा हां," उत्साहाने पच्चा सांगू लागतं, "या सफरचंदाचा अर्धा भाग खा. मग तिथं मध्यभागी छोट्याशा, तपकिरी रंगाच्या बिया दिसतील बसलेल्या तुम्हाला."

"एखाद्या चमकदार छोट्या किड्यासारख्या आहेत त्या!" पोई म्हणते.

"सुंदर आहेत ना त्या?" पच्चा विचारतं, "आता या बियाच पुढं जाऊन सफरचंदाची झाडं बनतील."

##
"आणि त्या केळ्याचे बरोब्बर दोन तुकडे करा. आता काय दिसतंय ते बघा." पच्चा पुढची सूचना देतं."

“या केळ्यात मला बिया दिसतायत! झोपलेल्या पैशाच्या किड्यासारख्या दिसतायत त्या!" टूका उत्साहाने म्हणतो.

##
"बियांचा आकार कसाही असू शकतो आणि  शकतो  लहानमोठ्या असू शकतात," पच्चा सांगतं. तोवर इंजी उरलेल्या सफरचंदावर ताव मारते."ती सगळी झाडांची बाळं आहेत?" पोई विचारते.

“होय तर”, पच्चा म्हणतं, “त्या प्रत्येकात दडलंय एक रोपटं, बाहेर पडून जग पाहण्यासाठी आतूर तयार असलेलं."

##
संध्याकाळी घरी जाताना टूका, पोई आणि इंजी रस्त्यावरच्या सगळ्या झाडांकडं अगदी बारकाईंनं पाहतात. 

वाऱ्याच्या तालावर नाचणाऱ्या नारळाच्या झाडाच्या
झावळ्या किती सुंदर दिसतायत! 

गडद निळ्या आकाशाच्या पार्श्वभूमीवर लाल रंगाची गुलमोहराची फुलं किती सुरेख उठून दिसतायत!

त्यांनी हातात धरलेल्या आंब्याच्या सालीचा खरखरीत स्पर्शही किती छान वाटतोय!

किती नवलाची गोष्ट आहे ना, झाडासारख्या एवढ्या मोठ्या आणि महत्त्वाच्या गोष्टीची सुरवात होते अगदी इवलू-टिवलू दिसणाऱ्या बी पासून!

##
अजूनही टूका, पोई आणि इंजी दररोज संध्याकाळी शाळा सुटल्यावर भेटतात. पण आता टूका आणि पोई ज्यामध्ये गोळा केलेल्या बिया पेरता येतील अशा वस्तू शोधतात. जुने बूट, नारळाच्या करवंट्या, वापरलेल्या प्लॅस्टिकच्या बाटल्या, असं भांड्यासारखं वापरता येऊ शकणारं काहीही ते गोळा करतात.

आणि कधीकधी ती तिघं पच्चाशी, त्या चिंचेच्या झाडाशी गप्पा मारायलाही थांबतात.

##
उत्तम बियांसाठी पच्चाची मार्गदर्शिका

हॅलो, मी आहे पच्चा, एक चिंचेचं झाड. पण मला आणखीही नावं आहेत बरं का. हिंदीत मला इमली म्हणतात, तामिळमध्ये पुली आणि बंगालीत मला तेंतूल म्हणतात. शास्त्रज्ञ मात्र मला टॅमेरिंडस इंडिका या नावाने ओळखतात.

चला, माझ्या काही मित्र बियांशी मी तुमची ओळख करून देतो. तुमच्या जेवणाच्या ताटात तुम्ही त्यांना पाहिलं असेलच.

##
मिरची
रोजच्या व्यवहारातलं नाव : मिरची
शास्त्रज्ञ म्हणतात : कॅप्सिकम ऍनम
मिरच्या अनेक आकारांत, प्रकारांत आणि रंगांत मिळतात. त्या जगात सगळीकडे पिकतात. त्यांच्या बिया लहान, गोलाकार आणि चपट्या असतात. त्या आमटी आणि भाजीत तिखटपणा आणतात. पण त्यांना हात लावताना जरा जपून बरं का, त्या काळजीपूर्वक हाताळल्या नाहीत, तर तुमच्या बोटांची आगआग होईल!

कॉफी
रोजच्या व्यवहारातलं नाव : कॉफी
शास्त्रज्ञ म्हणतात : कॉफीआ अरेबिका
तुम्हाला ठाऊक आहे का, तुमचे आईबाबा रोज सकाळी जी कॉफी पितात, ती ती बेरीपासून तयार होते ते? कॉफी बेरीच्या बिया वाळवून भाजतात आणि नंतर त्यांची पूड केली जाते. कॉफीची रोपे दक्षिण भारतातल्या पर्वतांवर वाढवली जातात.फणस

रोजच्या व्यवहारातलं नाव : फणस
शास्त्रज्ञ म्हणतात : अर्टोकार्पस हेटरोफायलस
बेरी, सफरचंदे, केळी, कलिंगड, आणि फणस - या सर्वच फळांमध्ये बिया असतात. आपण आंब्याच्या कोयीसारख्या काही बिया खाऊ शकत नाही. पण फणसाच्या आठळ्यांसारख्या बिया उकडून आमटीमध्ये वापरल्या जातात.

##
नारळ
रोजच्या व्यवहारातलं नाव : नारळ
शास्त्रज्ञ म्हणतात : कोकोस न्युसिफेरा
कठीण कवच असलेल्या तपकिरी रंगाच्या नारळाचे जवळजवळ सर्वच भाग उपयोगी असतात. नारळाच्या खडबडीत, केसाळ आवरणापासून दोर बनवतात, तर आतलं खोबरं अन्नपदार्थांमध्ये वापरतात. नारळाचं पाणी हे एक स्वादिष्ट पेय आहे, विशेषत: उकाडा असताना! आणि तुम्ही केसांना जे तेल लावता ना, तेही नारळापासूनच बनतं.

शेंगदाणे
रोजच्या व्यवहारातलं नाव : शेंगदाणे
शास्त्रज्ञ म्हणतात : अराचिस हायपोगाइआ
तशी सगळ्याच रोपांना माती आवडते, पण शेंगदाण्यांना तर माती एवढी आवडते, की ते मातीच्या आतच वाढतात. म्हणूनच काहीजण त्यांना भुईमूग असंही म्हणतात. भुईमुगाच्या या छोट्या बिया इतक्या छान असतात, की त्या कच्च्या, भाजून किंवा तळून – कशाही खाल्ल्या तरी स्वादिष्टच लागतात!

##
भात
रोजच्या व्यवहारातलं नाव : राइसिआ
शास्त्रज्ञ म्हणतात : ओरायझा सटिव्हा
तांदूळ हा लोकप्रिय धान्यप्रकार! भारतातील अनेक घरांमध्ये इतर कोणत्याही धान्यापेक्षा तो अधिक प्रमाणात खाल्ला जातो. तांदळाचे आवरण खरखरीत तपकिरी रंगाचं असतं, जणू आतल्या दाण्याला सुरक्षित ठेवणारं एखादं जाकिटच.

चॉकलेट
रोजच्या व्यवहारातलं नाव : चॉकलेट
शास्त्रज्ञ म्हणतात : थिओब्रोमा कोको (म्हणजेच देवांचे अन्न)
तांदूळ हे जरी सर्वाधिक लोकप्रिय बी असले, तरी कोकोला सर्वांचं लाडके बी म्हणून ओळखले जाते , विशेषत: टूका आणि पोईचं! कोकोच्या बियांपासून चॉकलेट तयार करतात. कोकोच्या एका फळात ३० ते ४० बिया असतात. त्या भाजून साखर व दुधात मिसळल्या जातात. त्यापासून सर्वांचे आवडते चविष्ट चॉकलेट बार बनवले जातात.

##
* License: [CC-BY]
* Text: Neha Sumitran
* Illustration: Archana Sreenivasan
* Translation: Aishwarya Kumthekar
* Language: mr

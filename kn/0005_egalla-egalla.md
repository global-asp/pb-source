# ಈಗಲ್ಲ,ಈಗಲ್ಲ!

##
ನಾನು ಅಜ್ಜಿಯನ್ನು ಕೇಳಿದೆ, 

"ಲಾಡು ತೆಗೆದುಕೊಳ್ಳಲೇ? "

"ಈಗಲ್ಲ ಮಗು, ನಾಳೆ ನೋಡೋಣ," ಎಂದರು ಅಜ್ಜಿ.  ಆದರೆ, ನನಗೆ ನಾಳೆಯವರೆಗೆ ಕಾಯಲು ಇಷ್ಟವಿರಲಿಲ್ಲ. 

##
ನಾನು ಅಜ್ಜನನ್ನು ಕೇಳಿದೆ, 

"ಸ್ನೇಹಿತರೊಡನೆ ಆಡಲು ಹೊರಗೆ ಹೋಗಲಾ?"

" ಈಗಲ್ಲ ಮಗು, ಸ್ವಲ್ಪ ನಿದ್ದೆ ಮಾಡಿ ಏಳು, ಆಮೇಲೆ ನೋಡೋಣ," ಎಂದರು ಅಜ್ಜ. 

ಆದರೆ, ನನಗೆ ಸ್ವಲ್ಪ ನಿದ್ದೆ ಮಾಡಿ ಏಳುವ ತನಕ ಕಾಯಲು ಇಷ್ಟವಿರಲಿಲ್ಲ. 

##
ನಾನು ಅಮ್ಮನನ್ನು ಕೇಳಿದೆ,  "ಈ ಉಡುಪುಗಳನ್ನು ಧರಿಸಲೇ?"

"ಈಗಲ್ಲ ಮಗು, ನಾಳೆ ನೋಡೋಣ," ಅಮ್ಮ ಹೇಳಿದಳು. 

ಆದರೆ, ನಾಳೆಯ ತನಕ ಕಾಯಲು ನನಗೆ ಇಷ್ಟವಿರಲಿಲ್ಲ.

##
ನಾನು ಅಪ್ಪನನ್ನು ಕೇಳಿದೆ, 

"ಸುಂದರವಾಗಿ ಕಾಣುತ್ತಿರುವ ಆ ಪೆಟ್ಟಿಗೆಯನ್ನು ತೆರೆಯಲೇ?"  

"ಈಗಲ್ಲ, ಈಗಲ್ಲ, ನೀನು ಕಾಯಬೇಕು!" ಅಪ್ಪ ಹೇಳಿದರು.  

ಆದರೆ, ನನಗೆ ಕಾಯಲು ಇಷ್ಟವಿರಲಿಲ್ಲ. 

##
ದೊಡ್ಡವರು ಯಾಕೆ ಯಾವಾಗಲೂ ಏನು ಕೇಳಿದರೂ ಈಗಲ್ಲ, ಈಗಲ್ಲ ಎನ್ನುತ್ತಾರೆ? 

ಆ ರಾತ್ರಿ ನಾನು ಸಿಟ್ಟಿನಿಂದಲೇ ನಿದ್ದೆ ಹೋದೆ. 

##
ಮರುದಿನ ಬೆಳಗ್ಗೆ ಬೇಗ ಎದ್ದು ಅಡುಗೆಮನೆಗೆ ಹೋದೆ. 

ಅಜ್ಜಿ ಹೇಳಿದರು, "ಮಗು, ನೀನೀಗ ಲಾಡು ತಿನ್ನಬಹುದು." 

##
ಅಜ್ಜ ಹೇಳಿದರು, "ನಾವೀಗ ಕ್ರಿಕೆಟ್ ಆಡಬಹುದು! "

ಅಮ್ಮ ಹೇಳಿದರು, "ನೀನೀಗ ಈ ಉಡುಪುಗಳನ್ನು ಧರಿಸಬಹುದು!" 

ಅಪ್ಪ ಹೇಳಿದರು, "ನೀನೀಗ ಪೆಟ್ಟಿಗೆಯನ್ನು ತಗೆಯಬಹುದು!"

ಎಲ್ಲರೂ ಒಟ್ಟಿಗೆ ಹೇಳಿದರು, "ಹುಟ್ಟು ಹಬ್ಬದ ಶುಭಾಶಯಗಳು! "

##
* License: [CC-BY]
* Text: Rohini Nilekani
* Illustration: Ruchi Shah
* Translation: M. R. Rathna
* Language: kn

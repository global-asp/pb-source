# रीति और मिठु

##
रीति की छुट्टियाँ शुरू हो गईं। लेकिन रीति खुश नहीं है। उसे छुट्टियाँ पसन्द नहीं, उसे तो रोज़ स्कूल जाना पसन्द है।स्कूल में रीति के बहुत सारे दोस्त हैं। घर पर उसके साथ खेलने वाला कोई नहीं है।

##
रीति के पापा हैं, जो उसे खिलौने और किताबें लाकर देते हैं। पापा उसे कहानियाँ भी सुनाते हैं। रीति को यह भी पसन्द है। उसके पापा रोज सुबह योगा करते हैं। रीति भी उनकी नकल करती है। इस में उसे मज़ा आता है।

##
रीति की मम्मी कविता लिखती है और कम्प्यूटर पर काम करती है। रीति को मम्मी के साथ कंप्यूटर देखना पसंद है। उसे मम्मी का फूला पेट छूना भी पसंद है। मम्मी का पेट बड़ा और गोल हो रहा है क्योंकि उसमें एक नन्हा बच्चा है।

“एक छोटा भाई या बहन जल्द ही तुम्हारे साथ खेलेगा,” मम्मी कहती है। रीति को यह बात अच्छी लगती है लेकिन अभी तो घर पर उसके साथ खेलने वाला कोई नहीं। रीति के दोस्त उस के घर से काफ़ी दूर रहते हैं।

##
एक शाम उसके दरवाज़े की घंटी बजी। उनके पड़ोसी दास अंकल अपने हाथ में काले रंग का पिंजड़ा लिए खड़े थे। पिंजड़े में एक हरे रंग का तोता था।

“हम दूसरे शहर जा रहे हैं,”दास अंकल बोले, ”क्या आप हमारे मिठु को रखना चाहेंगें? वह बात भी कर लेता है!”

पापा और मम्मी ने एक दूसरे की ओर देखा। उन्हें पक्षियों को पिंजड़े में बन्द रखना बिल्कुल पसन्द नहीं। लेकिन रीति बहुत खुश थी, “हाँ अंकल!” वह मुस्कान बिखेरती हुई बोली। और यूं मिठु रीति का नया दोस्त बन गया।

##
“ह’लो मिठु!” रीति कहती है। 

मिठु उसे देखता है। “ह’लो!” वह कहता है “ह’लो!”

रीति हैरान होती है। “तुम्हारा नाम क्या है?” वह पूछती है।

“ह’लो!” मिठु कहता है।

“नहीं,” रीति कहती है, “तुम्हारा नाम मिठु है। बोलो ‘मिठु’।”

“ह’लो!” मिठु कहता है।

##
“नहीं! नहीं!” रीति परेशान होती कहती है, “चलो, फिर कोशिश करें! मेरा नाम रीति है। “मिठु, ध्यान से सुनो! मेरा नाम रीति है। मेरा नाम क्या है?”

“ह’लो!” मिठु कहता है।

“नहीं!” रीति हँसती है। “मिठु, तुम बहुत नटखट हो!”

रीति हर रोज़ मिठु को नए शब्द सिखाने की कोशिश करती है। “बोलो पा-पा। बोलो म-मी। बोलो री-ति।“

पर मिठु सिर्फ़ कहता है, “ह’लो!”

##
एक दिन मम्मी रीति को उसके दोस्त के जन्मदिन की पार्टी में शहर के बाहर ले गई। रीति कई दिन बाद अपने सभी दोस्तों से मिल कर बहुत खुश हुई। उन लोगों ने खूब ही धमाचैकड़ी मचाई। घर लौटते हुए रीति दोस्त के जन्मदिन की पार्टी से मिठु के लिए केक का एक टुकड़ा लाई।

लेकिन मिठु कहाँ है?

##
“मम्मी, मिठु कहाँ है?” एक से दूसरे कमरे में दौड़ती रीति चिल्लाई।

“मुझे नहीं पता”, मम्मी कहती है, “लेकिन परेशान मत हो! हम उसे ढूँढ लेंगे।“

##
तभी पापा अन्दर आए, हाथ में मिठु का पिंजड़ा लिए।

“ह’लो!” मिठु बोला।

“मैं तुम्हारे दोस्त को ताज़ा हवा खिलाने पार्क ले गया था।“ पापा बोले।

रीति की जान में जान आई। उसने मिठु को जन्मदिन का केक दिया लेकिन उसे वह पसन्द नहीं आया।

##
रीति की छुट्टियां खत्म होने को थीं कि एक दिन हरे तोतों का एक बड़ा सा झुण्ड उसकी खिड़की के बाहर खड़े घने पेड़ पर आ बैठा। वे अपनी ही बोली में एक-दूसरे से बतियाते शोर मचा रहे थे।

##
रीति ने मिठु का पिंजड़ा खिड़की के नज़दीक रख दिया ताकि वह भी बाहर की रौनक देख सके। तोतों की आवाज़ें सुनकर मिठु अपने पिंजड़े में शोर मचाता, ऊपर से नीचे कूदता, बार-बार अपने पंख फड़ुड़ाने लगा। रीति यह सब बड़े ध्यान से देख रही थी। 

“मिठु! क्या ये तुम्हारे दोस्त हैं?” उसने पूछा। लेकिन मिठु ने जवाब नहीं दिया। हर बार की तरह ‘ह’लो’ भी नहीं कहा। वह बस पेड़ पर बैठे तोतों को देखता रहा।

##
तोते जितनी तेज़ी से आए थे, उतनी ही तेज़ी से उड़कर चले गए। 

“वे क्या कह रहे थे मिठु?” रीति ने पूछा।

“ह’लो!” मिठु उदास होकर बोला, “ह’लो!”

##
रीति की छुट्टियाँ आखिर खत्म हो र्गइं। आज स्कूल का पहला दिन था। कई दिन बाद रीति अपने सभी दोस्तों और शिक्षकों से मिली।

आधी छुट्टी में वह अपने दोस्तों के साथ खुशी-खुशी खेल रही थी। खेल के मैदान के चारों तरफ़ खड़े बड़े-बड़े पेड़ों पर पक्षी खेलते हुए चहचहा रहे थे।

##
रीति स्कूल से घर पहुँची तो देखा कि मिठु अपने पिंजड़े में में चुपचाप बैठा है।

“ह’लो, मिठु!” वह धीरे से बोली। मिठु ने उसकी ओर देखा लेकिन कुछ बोला नहीं।

##
रीति ने अपना बस्ता नीचे रखा। खिड़की खोली। फिर उसने पिंजड़े का दरवाज़ा खोल दिया।

“जाओ मिठु!” वह बोली, “जाओ, अपने दोस्तों को ढूंढो!”

मिठु हैरानी से रीति को देखता रहा।

“जाओ मिठु!’’ वह फिर बोली। “अपने दोस्तों को ढूंढो.....उड़ जाओ!”

##
मिठु पिंजड़े से बाहर निकला। मुड़ कर रीति को देखा। “ह’लो” कह कर उसने अपने पंख फैलाए... और उड़ चला... अपने दोस्तों में शामिल होने के लिए...।

##
आओ एक जीव को दोस्त बनाएँ

पालतू जीव की ज़रूरत किसे है?

कोई भी, जो एक प्यारा और सच्चा दोस्त चाहता हो, उसे एक पालतू जीव की ज़रूरत है। जब तुम ख़ुद को अकेला और खोया हुआ या ख़ुद में सिमटा और पागल महसूस करते हो, एक पालतू जीव तुम्हारे लिए कुछ भी कर सकता है -- कुछ भी, जिससे तुम्हें खुशी मिले। वह तुम्हारे साथ खेलेगा, अच्छा महसूस कराएगा, तुम्हें कई ज़रूरी चीज़ें समझाएगा और तुम्हारा जीवन इतनी मस्ती से भर देगा, जो कभी खत्म न हो। अब, यह किसे नहीं चाहिए!  

क्‍या तुम उसका ख़्याल रख पाओगे?

बेशक, पालतू जीव मज़ेदार होते हैं, मगर उन्हें घर घर से पहले अच्छी तरह सोच लो! 

- क्या तुम्हारे मम्मी-पापा तुम्हें पालतू जीव रखने देंगे?

- क्या तुम सचमुच एक पालतू जीव रखना चाहते हो? याद रखो कि एक पालतू जीव की जीवन भर की ज़िम्मेदारी है। यह कोई खिलौना नहीं है जिससे अगर उकता गए तो बदल लिया।

- पालतू जीव पेट भर खाने की, पीने के लिए साफ पानी, व्यायाम और ढेर सारे प्यार की ज़रुरत है। उसे कई बातें सिखानी होंगी, उसे डॉक्टर (पशु चिकित्सक) के पास ले जाना और नहलाना भी होगा। यानी, हर दिन कुछ अधिक काम! क्या तुम्हारे पास इसके लिए समय है?

- अगर वह अपने पंजों से गंदगी फैलाए या तुम्हारे पसंदीदा जूतों को चबा डाले तो क्या तुम उसे माफ़ कर सकोगे?

##
क्या मैं पालतू जीव रखने के लिए सचमुच तैयार हूँ?

तुम्हारे सबसे अच्छे दोस्त के पास एक पालतू जीव है और तुम चाहते हो कि एक पालतू जीव तुम्हारे पास भी हो! इसलिए तुम सोच में होगे कि किसे लेना चाहिए - एक कुत्ते, बिल्ली या फिर एक चूहे को । एक पालतू जीव चुनने से पहले अपने आप से ये सारे सवाल करो-

क्या मेरे पास एक पालतू जीव की देखभाल के लिए समय है?

किसी पालतू जीव को रखना एक बड़ी ज़िम्मेदारी है, चाहे वह उसे कुछ सिखाने, खाना खिलाने या सिर्फ़ उसे प्यार करने की हो- तुम्हारे पास अपने पालतू जीव पर खर्च करने के लिए समय होना चाहिए - ढेर सारा समय!

क्या मेरे घर में किसी पालतू जीव को रखने की जगह है?

छोटे पालतू जीव, जैसे - बिल्लियों, मछलियों और पक्षियों - को छोटे-बड़े किसी भी घर में रखा जा सकता है, मगर कुत्तों को चारों तरफ़ दौड़ने और व्यायाम करने के लिए अधिक जगह चाहिए।  

##
मुझे किस तरह का पालतू जीव चाहिए?

यदि तुम्हें कोई ख़ास पालतू जीव चाहिए तो तुम पशुओं के डॉक्टर से या उन लोगों से सलाह ले सकते हो जिन्होनें वैसे जीव पाल रखे हैँ। जानो कि वे जीव क्या खाते हैं और कैसा व्यवहार करते हैं? फिर अच्छी तरह सोच-विचार कर अपने लिये पालतू जीव चुनो। 

क्या मैं एक पालतू जीव का खर्च उठा पाऊंगा?

सभी पालतू को भोजन और घर ज़रूरी है। फिर, उसके शरीर की जाँच, टीका लगवाना और बीमार पड़ने पर उसके इलाज के लिए डॉक्टर के पास ले जाना भी ज़रूरी है।

क्या घर पर पालतू का स्वागत होगा?

माना, तुम पशुओं से प्यार करते हो, मगर क्या परिवार के अन्य लोग तुम्हारी भावना को समझेंगे? किसी पालतू जीव को घर लाने से पहले तुम्हें घर के सभी लोगों से बात कर उनकी सहमति लेनी होगी।  

##
* License: [CC-BY]
* Text: Anupa Lal
* Illustration: Soumya Menon
* Translation: Arti Smit
* Language: hi

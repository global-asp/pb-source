# ಕಾಗದದ ಆಟ

##
ಸುಂಯ್... ಎಂದು ಗಾಳಿ ಬೀಸಿತು.  ಒಂದು ಕಾಗದದ ಹಾಳೆ ಗಾಳಿಯಲ್ಲಿ ತೇಲುತ್ತ ಬಂತು.  

ಮಂಜು ಅದನ್ನು ಕೈಗೆತ್ತಿಕೊಂಡು ಸೂರ್ಯನ ಚಿತ್ರ ಬಿಡಿಸಲು ಕುಳಿತಳು. "ಓಹ್, ಇದಂತೂ ಕೆಟ್ಟದಾಗಿ ಕಾಣುತ್ತಿದೆ!" ಹೀಗೆ ಹೇಳುತ್ತ ಮಂಜು ಕಾಗದವನ್ನು ಮುದ್ದೆ ಮಾಡಿ ಕಿಟಕಿಯಿಂದ ಆಚೆ ಎಸೆದಳು. 

##
ಕಾಗದ ವಾಸಿಮನ ತಲೆಯ ಮೇಲೆ ಬಿತ್ತು. "ಆಹ್, ಚೆಂಡು!" ಅವನು ಸಂತಸದಿಂದ ಕೂಗಿದ. 

ವಾಸಿಮ್ ಕಾಗದದ ಮುದ್ದೆಯನ್ನು ಮೇಲಕ್ಕೆಸೆದು ಅದು ಕೆಳಗೆ ಬೀಳುವುದನ್ನೇ ನೋಡತೊಡಗಿದ. 

ಅವನು ಮತ್ತೆ ಅದನ್ನು ಇನ್ನೂ ಎತ್ತರಕ್ಕೆ ಎಸೆದ. ಅದು ಮತ್ತೂ ವೇಗದಿಂದ ಕೆಳಗೆ ಬಂತು. 

ವಾಸಿಮ್ ಕಾಗದದ ಚೆಂಡನ್ನು ತನ್ನ ತಂಗಿ ಸಯಿದಾಳತ್ತ ಗುರಿಯಿಟ್ಟು ಎಸೆದ. 

##
"ಹಾಂ, ಸಿಕ್ಕಿಬಿದ್ದೆ!" ಎಂದು ಹಿಗ್ಗಿನಿಂದ ಕೂಗಿದ.  ಸಯಿದಾ ಕಾಗದದ ಮುದ್ದೆಯನ್ನು ಕೈಗೆತ್ತಿಕೊಂಡಳು. ಅದಕ್ಕೊಂದು ಸೀಸದಕಡ್ಡಿಯನ್ನು ಚುಚ್ಚಿ, "ಅಣ್ಣಾ, ನೀನು ಈ ಲಾಲಿಪಾಪ್ ಇಷ್ಟಪಡುತ್ತೀಯಾ? ನಾನು ದೊಡ್ಡವಳಾದ ಮೇಲೆ ಇಂತಹ ನೂರಾರು ಬಗೆಯ ಲಾಲಿಪಾಪ್‌ಗಳನ್ನು ನನ್ನ ಮಿಠಾಯಿ ಅಂಗಡಿಯಲ್ಲಿಟ್ಟು ಮಾರಾಟ ಮಾಡುತ್ತೇನೆ," ಎಂದಳು. ಅದೇ ವೇಳೆಗೆ ಬಿಟ್ಟೂ ಅಲ್ಲಿಗೆ ಬಂದ.

##
"ದಯವಿಟ್ಟು ನನಗೆ ಆ ಲಾಲಿಪಾಪ್ ಕೊಡ್ತೀಯಾ?"  ಎಂದು ಕೇಳಿದ. ಅವನು ಲಾಲಿಪಾಪನ್ನು ತಿನ್ನುವಂತೆ ನಟಿಸಿ ನಂತರ ಮುದುರಿದ್ದ ಕಾಗದವನ್ನು ಸುರುಳಿ ಸುತ್ತಿದ. 

"ಟೆಸ್ಟಿಂಗ್, ಟೆಸ್ಟಿಂಗ್, ಮೈಕ್ ಟೆಸ್ಟಿಂಗ್, ಒಂದು,  ಎರಡು, ಮೂರು!" ಎಂದನು.  "ನಾನೀಗ ಒಂದು ಹಾಡನ್ನು ಹಾಡುವವನಿದ್ದೇನೆ." 

##
ಬಿಟ್ಟೂ ಜೋರಾಗಿ ಒಂದು ಸಿನಿಮಾ ಹಾಡನ್ನು ಹಾಡಿ ಮುಗಿಸಿದ. 

ಮಂಜು ಬಿಟ್ಟೂವಿನ ಕೈಯಿಂದ ಕಾಗದದ ಉಂಡೆಯನ್ನು ತೆಗೆದುಕೊಂಡಳು. 

ಅದರ ಮೇಲೆ ಕೈ ಆಡಿಸಿ ಸಮ ಮಾಡಿ, ಒಂದು ದೋಣಿಯನ್ನು ಮಾಡಿದಳು. 

##
"ಪ್ರಸಿದ್ಧ ಹಾಡುಗಾರ ಬಿಟ್ಟೂ, ಈ ದೊಡ್ಡ ಹಡಗಿನಲ್ಲಿ ಪ್ರಪಂಚವನ್ನೆಲ್ಲಾ ಸಂಚರಿಸುತ್ತಾನೆ! "

"ನಾನೂ ನಿನ್ನೊಂದಿಗೆ ಬರಬಹುದೇ?"   ಕೇಳಿದ ವಾಸಿಮ್. 

##
ವಾಸಿಮ್ ದೋಣಿಯನ್ನೆತ್ತಿಕೊಂಡ.  ಬಹಳ ಎಚ್ಚರಿಕೆಯಿಂದ, ಅದನ್ನು ಸವರುತ್ತ ಇನ್ನೂ ಸಮ ಮಾಡಿದ.   ನಂತರ ಅದನ್ನು ಕರವಸ್ತ್ರ ಮಡಿಚುವಂತೆ ಮಡಿಸಿದ. 

ಅದರ ಮೂಲೆಯನ್ನು ಕತ್ತರಿಸಿ ತೆಗೆದ.  ಆಮೇಲೆ ವಾಸಿಮ್ ಕಾಗದವನ್ನು ಬಿಡಿಸಿದ. 

##
"ಎಲ್ಲರೂ ನೋಡಿ ಇಲ್ಲಿ! ದಯವಿಟ್ಟು ಮುಗುಳ್ನಗೆ ಬೀರಿ!"  ಹೀಗೆ ಹೇಳುತ್ತ ಅವನು ಮಧ್ಯದಲ್ಲಿ ರಂಧ್ರವಿದ್ದ ಕಾಗದವನ್ನು ಎತ್ತಿ ಹಿಡಿದ. 

ಸಯಿದಾ, ಬಿಟ್ಟೂ ಮತ್ತು ಮಂಜು ಮುಗುಳ್ನಗೆ ಬೀರಿದರು.  ನಂತರ ಹಲ್ಲು ಕಿರಿದರು. ಮತ್ತೆ ಕಿಲಕಿಲನೆ ನಗತೊಡಗಿದರು. 

##
ವಾಸಿಮ್ ಕಾಗದದ ಕ್ಯಾಮರಾವನ್ನು ಮುದುರಿ ಮುದ್ದೆ ಮಾಡಿದ.  ಅದೇ ವೇಳೆಗೆ, ಅನಿಲ್ ತನ್ನ ಕತ್ತೆಯ ಜೊತೆಗೆ ಬಂದ. 

ಅವನು ಮಂಜುವಿನ ಸೀಸದ ಕಡ್ಡಿಯನ್ನು ಕೈಗೆತ್ತಿಕೊಂಡು ಕಾಗದದಲ್ಲಿದ್ದ ರಂಧ್ರದ ಸುತ್ತ ಗೆರೆಗಳನ್ನು ಎಳೆದ.  "ಇಲ್ಲಿಯ ತನಕ ನಾನು ನೋಡಿರುವ ಅತ್ಯುತ್ತಮ ಸೂರ್ಯ ಇದೇ!’’ ಎಂದಳು ಮಂಜು. 

##
ಅಷ್ಟರಲ್ಲಿ, ಅನಿಲನ ಕತ್ತೆ ಮಂಜುವಿನ ಕೈಯಿಂದ ಸರಕ್ಕನೆ ಕಾಗದದ ಸೂರ್ಯನನ್ನು ಸೆಳೆದುಕೊಂಡು ಗಬಕ್ಕನೆ ನುಂಗಿತು. ನಂತರ ಜೋರಾಗಿ ತೇಗಿಯೂಬಿಟ್ಟಿತು. 

ಆಗ ಕತ್ತೆಯ ಮುಖದ ಮೇಲೆ ಒಂದು ವಿಚಿತ್ರವಾದ ಭಾವ ಮೂಡಿತು. 

ಕತ್ತೆಗೆ ಹಾಗಾಗಲು ಕಾರಣವನ್ನು ಯಾರು ಹೇಳಬಲ್ಲರು - ಅದು ಕಾಗದವನ್ನು ಅಗಿಯದೆಯೇ ಬೇಗ ಬೇಗ ನುಂಗಿದ್ದಕ್ಕೋ ಅಥವಾ ಅದು ಸೂರ್ಯನನ್ನು ತಿಂದುಬಿಟ್ಟಿದ್ದಕ್ಕೋ? 

##
* License: [CC-BY]
* Text: Mala Kumar
* Illustration: Ruchi Shah
* Translation: Meera Tushar Punarvasu
* Language: kn

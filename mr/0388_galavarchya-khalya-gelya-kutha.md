# गालावरच्या खळ्या गेल्या कुठं?

##
“इम्मा... अप्पा... पटकन इकडं या!” लांगलेन मोठ्यानं ओरडली.

इम्मा-अप्पा धावत आले. लांगलेन वाकून कपाटाखाली काहीतरी पाहात होती. तिथं मांजराची तीन पिल्लं एकमेकांशी खेळत होती. बारीक आवाजात ‘म्याँव म्याँव’ करत होती.

“इम्मा...” लांगलेन सांगू लागली.

“श्यSSS, हळू बोल. मांजराची पिल्लं घाबरट असतात,” इम्मा म्हणाली.

##
तेवढ्यात एक भुऱ्या रंगाची मांजर खिडकीतनं उडी मारून आत आली. तिथं असलेल्या माणसांकडं तिनं पूर्ण दुर्लक्ष केलं. ती घाईघाईनं कपाटाच्या बाजूला गेली. तिथं ती ऐसपैस बसली. मांजरीची तिन्ही पिल्लं तिच्याकडं धावली आणि दूध पिऊ लागली.

लांगलेन आणि तिचे इम्मा-अप्पा हळूच आवाज न करता तिथनं बाहेर गेले.

##
लांगलेनला प्रश्न पडला, “ते राखाडी पिल्लू याच मांजर आईचं आहे ना?”

“हो, याच मांजरीचं आहे ते,” अप्पा म्हणाले.

“मग ते आपल्या आईसारखं भुरं कसं नाही?”

“कदाचित पिल्लाचे बाबा, म्हणजे बोकोबा राखाडी रंगाचे असतील.”

लांगलेन विचारात पडली. तिचे अप्पा पुढं म्हणाले,“ते राखाडी पिल्लू त्याच्या बाबांसारखं असेल. जसे तुझे केस माझ्या केसांसारखे कुरळे आहेत.”

##
“पण सगळे तर म्हणतात की मी अगदी इम्मासारखी दिसते म्हणून. हे पाहा ना, आमच्या दोघींच्या हनुवटीला कशी खळी आहे ती. त्यामुळे असं वाटतं की आमची हनुवटी मध्ये दुभंगली आहे.”

“तुझ्यात ना आमच्या दोघांचं थोडं-थोडं आहे. कारण तू आमची गोडुली लांगलेन आहेस ना!” इम्मा तिला घट्ट धरून म्हणाली.

“ते राखाडी पिल्लू पण त्याच्या आई आणि बाबांचे दोघांचे थोडे थोडे गुणधर्म आहेत का?”

##
“हो. ज्या प्राण्यांना आई आणि बाबा दोन्ही असतात ना, त्यांच्यात दोघांचेही गुणविशेष उतरतात,” अप्पांनी लांगलेनला समजावलं.

“गुणविशेष? म्हणजे...? थांबा, थांबा...मी सांगते. माझे कुरळे केस हा माझा एक गुणविशेष आहे का?”

“हो, खरंय लांगलेन. गुणविशेष म्हणजे दिसण्यातली, वागण्यातली एखादी विशेष गोष्ट. असे तुझे आणखी कोणते गुणविशेष आहेत सांग,” इम्मा म्हणाली.

“ अं... माझी उंची?”
“बरोबर. शिवाय तुझ्या डोळ्यांचा रंग, कानांचा आकार, हाता-पायाच्या बोटांची लांबी, तुझ्या नाकाची ठेवण ही सगळी तुझी दिसण्यातली वैशिष्ट्यं,” इम्माने समजावलं.

“माझे कुरळे केस मी अप्पांकडून घेतले आहेत. आणि माझ्या हनुवटीची खळी इम्मासारखीच आहे. तुम्हांला हे गुणविशेष तुमच्या आई-बाबांकडून मिळाले का?”
“बरोब्बर ओळखलंस. आणि त्यांचे गुणविशेष त्यांना त्यांच्या आई-बाबांकडून मिळाले,” इम्माने माहिती पुरवली.

##
##
“पण,” लांगलेननं बुचकळ्यात पडून विचारलं, “माझ्या आजी-आजोबांना कोणालाच हनुवटीला अशी खळी नाही. मग तुझ्या हनुवटीला कसा काय?”

“कधी कधी काही गुणविशेष लगेच पुढच्याच पिढीत दिसतील असं नाही. माझ्या आजोबांना, म्हणजे पुफुंना, पण हनुवटीला अशीच खळी होती.  त्यांच्या मुलांमध्ये तो गुणधर्म नाही आला. म्हणून माझ्या आईची हनुवटी तशी नव्हती. मला मात्र खळी असलेली हनुवटी मिळाली. आणि माझ्याकडून तुला.”

“याचा अर्थ, मी म्हणजे तुमच्या सगळ्यांच्या गुणविशेषांचं फक्त मिश्रणच आहे की काय?” लांगलेनला थोडं वाईट वाटलं.

इम्माने तिला लगेच जवळ घेऊन तिची समजूत काढली. “अगं तसं नाही लांगलेन. हे असे गुणविशेष आई-बाबांकडून जेव्हा मुलांकडे उतरतात, त्याला अनुवंशिकता म्हणतात. आपल्यातल्या काही गोष्टी भले सारख्या असतील. पण तरी आपण सगळे वेगवेगळे आहोत. तुझ्यात जे जे गुणविशेष आले आहेत, ते तुझं स्वतःचं वेगळेपण आहे. त्यामुळे तुझ्यासारखी फक्त तूच.”

##
अप्पा म्हणाले, “आता माझंच बघ ना. मी कसा सगळ्यांपेक्षा वेगळा आहे. केव्हढा उंच. डोक्याला, चेहऱ्यावर, आणि कानावर लांब, कुरळे केस. आणि माझे पाय बघितलेस, कसले रुंद आहेत ते! कोणाचे असतील का असे जगात? तुझ्या कानावर असे लांब, कुरळे केस असते तर तू काय केलं असतंस?”

##
“अं... मी त्याची वेणी घातली असती, आणि त्याला रंगीत रबर बँडस् लावले असते!”
इम्माला हसू आलं. “बायकांच्या कानावर केस नसतात बरं लांगलेन. पण तुला तुझ्या अप्पांकडून काहीतरी वेड्यासारखे विनोद करण्याचा गुण मात्र मिळालेला दिसतोय!”

##
अप्पा खोलीबाहेर गेले. लांगलेन इम्माच्या मांडीवर बसून म्हणाली, “मला एक सांग इम्मा. इबोक नेहमी म्हणते की तुला तिच्यासारख्या गालावर खळ्या पडायच्या म्हणून.

मग आता कुठं गेल्या त्या?”

इम्मा हसून म्हणाली, “हो, माझ्या आईसारख्या खळ्या मला पण पडायच्या. पण केव्हा केव्हा काय होतं, आपल्यातल्या गुणविशेषांवर कसला तरी प्रभाव पडतो. म्हणून, जशा मला खळ्या मिळाल्या, तशाच त्या गायब झाल्या.”

##
तेवढ्यात अप्पा परत आले.

त्यांच्या हातात एक झाकलेली ताटली होती. “मी यावर अशी काही किमया केलीय की या ताटलीत एक चमचमीत पदार्थ आपोआप येणार आहे!” असं म्हणून त्यांनी ताटलीवरचा रुमाल बाजूला केला. त्यात गरमागरम वडे भरलेले होते.

“आपणच त्यावर किमया करून ते वडे आता गायब करूया ना?” उत्तराची वाट न बघता तोंडात वडा कोंबत लांगलेन म्हणाली.

##
शब्दांचे अर्थ:

इम्मा: मणिपुरी भाषेत ‘आई’

इबोक: मणिपुरी भाषेत `आजी’

पुफु: मणिपुरी भाषेत `आजोबा’

दुभंगलेली: मध्ये फट असलेली

गुणविशेष: एखाद्या व्यक्तीची दिसण्या-वागण्यातली वैशिष्ट्यं, उदा. कुरळे केस, हनुवटीची/गालावरची खळी.

अनुवंशिक: आई-वडिलांकडून मुलांमध्ये येणारे गुणधर्म

प्रभाव: परिणाम

##
तुम्हीही तुमच्या कुटुंबाचा वंशवृक्ष बनवा

लांगलेनची आई मणिपुरी आहे, आणि तिचे बाबा तामिळ आहेत हे तुमच्या लक्षात आलंच असेल.

लांगलेननं जसा तिच्या कुटुंबाचा वंशवृक्ष काढलाय, तसा तुम्हालाही काढायचा आहे का?(पान ७ आणि ८). मग झटपट एक पेन आणि कागद घ्या, आणि लागा कामाला! मध्ये काही अडलं, तर आई-बाबांना विचारा.

##
तुमच्या कल्पनेतला एखादा पाळीव प्राणी कसा दिसेल?

त्याचे केस सरळ असतील का कुरळे?  तो वाटोळ्या नाकाचा असेल की त्रिकोणी नाकाचा?

एक पाय, दोन पाय, की पुष्कळ पायांचा असेल? त्याची शेपटी कुत्र्यासारखी का सिंहासारखी असेल?

तुमच्या कल्पनेतल्या एखाद्या पाळीव प्राण्याचं चित्र काढा.

तुम्हाला हवं तसं त्याचं रूप दाखवा! जाऊ देत तुमच्या कल्पनांचे पतंग उंच उंच...!

##
* License: [CC-BY]
* Text: Radha HS
* Illustration: Kruttika Susarla
* Translation: Meera Joshi
* Language: mr

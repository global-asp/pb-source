# ಹಾರಿತು ಆಟೋ ಅಂಬರಕೆ

##
ಅರ್ಜುನ್‌ಗೆ ಮೂರು ಚಕ್ರಗಳು, ಒಂದು ಹೆಡ್ ಲೈಟ್  ಹಾಗೂ ಹಸಿರು ಮತ್ತು ಹಳದಿ ಬಣ್ಣದ ಹೊದಿಕೆ ಇವೆಲ್ಲ ಇದ್ದವು. ಅದು ದೆಹಲಿಯ ಒಂದು ದೊಡ್ಡ ಕುಟುಂಬಕ್ಕೆ ಸೇರಿತ್ತು. ಅರ್ಜುನ್  

ಹೋಗುತ್ತಿದ್ದ ಕಡೆಯೆಲ್ಲ ಅದಕ್ಕೆ ಅಣ್ಣಂದಿರು, ಅಕ್ಕಂದಿರು, ಚಿಕ್ಕಮ್ಮಂದಿರು, ಚಿಕ್ಕಪ್ಪಂದಿರು ಹಾಗೂ ದಾಯಾದಿಗಳಿದ್ದರು. 

##
"ಎಚ್ಚರಿಕೆಯಿಂದ ಹೋಗು", ಎಂದು ಅವು ಸದ್ದು ಮಾಡುತ್ತ ಹೇಳುತ್ತಿದ್ದವು. 

"ಖಂಡಿತ!" ಎಂದು ಅರ್ಜುನ್ ಉತ್ತರವಾಗಿ ಸದ್ದುಮಾಡುತ್ತಿತ್ತು. 

##
ಅರ್ಜುನ್ ಹಗಲಿರುಳು ಕಷ್ಟಪಟ್ಟು ದುಡಿಯುತ್ತಿತ್ತು. 

ಫಟ್-ಫಟ್-ಟುಕ-ಟುಕ-ಟುಕ್, ಎನ್ನುತ್ತ ಹೋಗುತ್ತಿತ್ತು. 

ಫಟ್-ಫಟ್-ಟುಕ-ಟುಕ-ಟುಕ್!

ಅದು ಎಂದೂ ದೂರು ಹೇಳುತ್ತಿರಲಿಲ್ಲ, ಏಕೆಂದರೆ ಆಟೋ ಚಾಲಕ ಸಿರೀಶ್ ಕೂಡ ಕಷ್ಟಪಟ್ಟು ದುಡಿಯುತ್ತಿದ್ದನು. ಸಿರೀಶ್‌ಜಿಗೆ ವಯಸ್ಸಾಗಿದ್ದರಿಂದ ಅವನ ಮೂಳೆಗಳಲ್ಲಿ ನೊವು ಕಾಣಿಸಿಕೊಳ್ಳುತ್ತಿತ್ತು.

##
ಅವನು ಅರ್ಜುನ್‌ನ ಮೀಟರು ಹಲಗೆಯನ್ನು (ಡ್ಯಾಶ್ ಬೋರ್ಡ್) ಬಣ್ಣ ಬಣ್ಣದ ಪ್ಲಾಸ್ಟಿಕ್ ಹೂವುಗಳಿಂದಲೂ, ಸಿನಿಮಾ ತಾರೆಯರ ಭಾವಚಿತ್ರಗಳಿಂದಲೂ ಅಲಂಕರಿಸಿದ್ದನು. ಸರತಿಯ ಸಾಲು ಎಷ್ಟೇ ಉದ್ದವಿರಲಿ ಅವನು ಅರ್ಜುನ್‌ಗೆ ಅಗತ್ಯವಿದ್ದ ಶುದ್ಧ ಇಂಧನವನ್ನು ತುಂಬಿಸಿ ಅದರ ದಾಹವನ್ನು ತೀರಿಸುತ್ತಿದ್ದನು. ಹಾಗೆಯೇ ಅರ್ಜುನ್‌ನ ಮೇಲು ಹೊದಿಕೆ ಹರಿದು ಹೋಗಿದ್ದರೆ, ತಡ ಮಾಡದೆ ಅದಕ್ಕೆ ತೇಪೆ ಹಾಕಿಸುತ್ತಿದ್ದನು. 

##
ಇಡೀ ಕುಟುಂಬಗಳನ್ನು ಲಾಜ್‌ಪತ್‌ನಗರ ಮಾರುಕಟ್ಟೆಗೆ ಕರೆದುಕೊಂಡು ಹೋಗುವುದೆಂದರೆ ಅರ್ಜುನ್‌ಗೆ ಅದೇನು ಖುಷಿಯೋ! ಪ್ರವಾಸಿಗರು ನಾಲ್ಕು ಚಕ್ರಗಳ ಬದಲಾಗಿ ಮೂರು ಚಕ್ರಗಳ ವಾಹನವನ್ನು ಆಯ್ಕೆ ಮಾಡಿದಾಗ ಅದರ ಹೃದಯ ಸಂತೋಷದಿಂದ ಹಾಡುತ್ತಿತ್ತು. ಕುತುಬ್ ಮಿನಾರಿನ ಆಚೆಯಿರುವ ಮರವೊಂದರ ನೆರಳಿನಲ್ಲಿ ಸಿರೀಶ್‌ಜಿಯ ಜೊತೆ ವಿಶ್ರಮಿಸಲು ಅದಕ್ಕೆ ತುಂಬ ಇಷ್ಟ. 

##
ರಾತ್ರಿಯ ಸಮಯದಲ್ಲಿ ಕನಾಟ್ ಪ್ಲೇಸ್‌ನ ಸೌಂದರ್ಯವನ್ನು ಎಷ್ಟು ಬಾರಿ ನೋಡಿದರೂ ಅರ್ಜುನ್‌ಗೆ ಆಯಾಸವಾಗುತ್ತಿರಲಿಲ್ಲ. ರೈಲ್ವೇ ನಿಲ್ದಾಣದ ಆಚೆಯಿರುವ ಗಡಿಬಿಡಿ ಹಾಗೂ ಫಿರೋಜ್ ಷಾ ಕೊಟ್ಲಾದಲ್ಲಿನ ಕ್ರಿಕೆಟ್ ಪಂದ್ಯವನ್ನು ನೋಡಿ ಹೊರ ನುಗ್ಗುವ ಜನರ ಗುಜು ಗುಜು ಗುಂಪು ನೋಡಿ ಅದಕ್ಕೆ ರೋಮಾಂಚನವಾಗುತ್ತಿತ್ತು. ಜೀವನ ಸೊಗಸಾಗಿತ್ತು ಮತ್ತು ಇದಕ್ಕಿಂತ ಹೆಚ್ಚಿನದೇನನ್ನೂ ಅಪೇಕ್ಷಿಸಬಾರದೆಂದು ಅದಕ್ಕೆ ಗೊತ್ತಿತ್ತು. 

##
ಆದರೂ ಮನಸ್ಸಿನಲ್ಲಿಯೆ ಅರ್ಜುನ್ ಬೇರೇನನ್ನೋ ಆಶಿಸುತ್ತಿತ್ತು. ರಹಸ್ಯವಾಗಿ, ಅದು ಹಾರಲು ಬಯಸುತ್ತಿತ್ತು. ಆಹಾ! ತನಗೂ ಹೆಲಿಕಾಪ್ಟರ್‌ಗೆ ಇರುವಂತಹ ಗರ‌್ರನೆ ತಿರುಗುವ ಅಲಗುಗಳು ಇದ್ದಿದ್ದರೆ! ಅರ್ಜುನ್‌ಗೆ ಅನಿಸುತ್ತಿತ್ತು. ಅವು ತನ್ನ ಹೊದಿಕೆಯ ಮೇಲಿರುವ ಗಾಳಿಯನ್ನು ಭೇದಿಸುತ್ತಿದ್ದರೆ... ಸಿರೀಶ್‌ಜಿ ತನ್ನ ತಲೆಗೆ ಸುತ್ತಿಕೊಂಡ ಅಂಗವಸ್ತ್ರದ ತುದಿಗಳು ಗಾಳಿಯಲ್ಲಿ ಹಾರಾಡುತ್ತಿದ್ದರೆ... ಅಂಬರದಲ್ಲಿ ಫಟ್-ಫಟ್-ಟುಕ-ಟುಕ-ಟುಕ್ ಎಂದು ಸದ್ದು ಮಾಡುತ್ತ, ತಾವು ಹಾರಬಹುದು...

##
ಆದರೆ ಅರ್ಜುನನಿಗೆ ಇದು ಕೇವಲ ಒಂದು ಕನಸೆಂದು ಗೊತ್ತಿತ್ತು. ಹೆಲಿಕಾಪ್ಟರ್‌ನ ಅಲಗುಗಳು ಒಂದು ಆಟೋಗೆ ಇರುವುದೆಂದರೆ ಆನೆಗಳಿಗೆ ರೆಕ್ಕೆಗಳಿದ್ದ ಹಾಗೆ, ಅಥವಾ ರಾಕೆಟ್‌ನಂತೆ ಒಂದು ರೈಲು ತನ್ನ ಹಿಂದೆ ಇರುವ ಡಬ್ಬಿಗಳನ್ನು ಎಳೆದುಕೊಂಡು ಜೂಮ್ ಎಂದು ಆಕಾಶಕ್ಕೆ ನೆಗೆಯುವ ಹಾಗೆ. 

##
ವಿಪರೀತ ಬಿಸಿಲಿದ್ದ ಒಂದು ದಿವಸ, ಅರ್ಜುನ್ ದಟ್ಟಣೆಯಿದ್ದ ಕೂಡು ರಸ್ತೆಯೊಂದರ ಅಸ್ತವ್ಯಸ್ತವಾಗಿರುವ ವಾಹನ ಸಂದಣಿಯ ಮಧ್ಯೆ ಕಾಯುತ್ತಿತ್ತು. ಸಿರೀಶ್‌ಜಿಯ ಹಿಂದೆ ಮಾಸಿದ್ದ, ಹಳೆಯ ಸೀರೆ ಉಟ್ಟಿದ್ದ ನರೆತ ಕೂದಲಿನ ಒಬ್ಬ ಹೆಂಗಸು ಕುಳಿತಿದ್ದಳು.  ಫಟ್-ಫಟ್-ಫಟ್-ಫಟ್... 

##
ಕಾರುಗಳ ಹಾಗೂ ಆಟೋಗಳ ಮಧ್ಯೆ ತೂರಿಕೊಂಡು ಒಬ್ಬ ಕೊಳಕು ಹುಡುಗನು ನೀರನ್ನು ಮಾರುತ್ತಾ ಬಂದನು. ಹುಡುಗನು ಗಡ್ಡೆ ಕಟ್ಟಿದ್ದ  ನೀರಿನ ಬಾಟಲಿಯನ್ನು ಎತ್ತಿ ಅವರ ಕಡೆಗೆ ಚಾಚಿದಾಗ ಅವನ ಕಣ್ಣುಗಳು ಮೆರುಗು ಮಾಡಿದ ಹರಳುಗಳಂತೆ ಹೊಳೆಯುತ್ತಿದ್ದವು.  "ಮೇಡಮ್? ತುಂಬಾ ತಣ್ಣಗೆ... ಬಹಳ ಚೆನ್ನಾಗಿದೆ... ಜಾದೂ!"

"ಏನು? ನಕ್ಕಳು." ಎಂದು ಆ ಹೆಂಗಸು ನಕ್ಕಳು.

##
ಹುಡುಗನು ಹೌದೆಂದು ತನ್ನ ತಲೆಯನ್ನು ಎಷ್ಟು ರಭಸದಿಂದ ತೂಗಿಸಿದನೆಂದರೆ ಅರ್ಜುನನಿಗೆ ಅವನ ತಲೆ ಬಿದ್ದುಬಿಡಬಹುದು

ಎನಿಸಿತು.

"ನಮಗೆಲ್ಲ ಸ್ವಲ್ಪ ಜಾದೂ ಬೇಕಾಗಿದೆ." ಎಂದು ಆ ಹೆಂಗಸು ಹೇಳಿದಳು. ಆಕೆಯು ಹಣವನ್ನು ಕೊಟ್ಟು ಆ ಹುಡುಗನಿಂದ ಎರಡು ಬಾಟಲಿಗಳನ್ನು ಪಡೆದಳು. ಕೂಡಲೇ ಆಕೆಯು ಒಂದನ್ನು ಸಿರೀಶ್‌ಜಿಗೆ ಕೊಟ್ಟಳು. 

##
ಸಿರೀಶ್‌ಜಿ ತಾಂಬೂಲದಿಂದ ಕೆಂಪಾಗಿದ್ದ ತನ್ನ ಹಲ್ಲುಗಳನ್ನು ತೋರಿಸುತ್ತ ಬಾಯಗಲಿಸಿ ನಕ್ಕನು. ಅವನು ಬೇಗನೆ ನೀರು ಕುಡಿದ. ಕೂಡಲೇ ವಾಹನಗಳು ಚಲಿಸಿದವು. "ಆಗಲೇ ಜಾದೂ ಕೆಲಸ ಮಾಡುತ್ತಿದೆ" ಎಂದು ಸಿರೀಶ್‌ಜಿ ತಮಾಷೆ ಮಾಡಿದ. 

ಫಟ್-ಫಟ್-ಟುಕ್-ಟುಕ್-ಟುಕ್ ಎಂದು ಸದ್ದು ಮಾಡುತ್ತ, ಅರ್ಜುನ್ ತನ್ನ ಅಣ್ಣನೊಬ್ಬನಿಗೆ ಗೆಲುವಿನ ಹಲೋ ಹೇಳುತ್ತಾ ಹೊರಟಿತು. 

##
ಅವರು ಚಲಿಸಲು ಪ್ರಾರಂಭ ಮಾಡಿದ್ದೇ ತಡ, ಅರ್ಜುನನ ಚಕ್ರಗಳಿಗೆ ಹಗುರವಾದ ಅನುಭವವಾಯಿತು. ಎದುರಿಗೆ ಇದ್ದ ವಾಹನ ಸಂದಣಿ ಇಬ್ಭಾಗವಾಯಿತು ಮತ್ತು ಅರ್ಜುನ್ ಸರಾಗವಾಗಿ ಮುಂದೆ ಚಲಿಸಿತು. 

##
ತೆರೆದ ರಸ್ತೆಯನ್ನು ನೋಡಿ ಸಿರೀಶ್‌ಜಿ ಅಚ್ಚರಿಯಿಂದ ತನ್ನ ಮುಂದಿದ್ದ ಕನ್ನಡಿಯಿಂದ ಆ ಹೆಂಗಸಿನ ಕಣ್ಣನ್ನು ಗಮನಿಸಿದನು. "ಹೌದು, ನಿಜವಾಗಿಯೂ ಜಾದೂವೇ, ಮೇಡಮ್!" ಎಂದು ಉದ್ಗರಿಸಿದನು. 

ಈಗ ಹೆಂಗಸಿನ ಸೀರೆ ಪ್ರಕಾಶಮಾನವಾದ ಹೊಳಪಿನಿಂದ ಕೂಡಿತ್ತು, ಹಾಗೂ ಬಂಗಾರದ ಜರಿಯಿಂದ ಕಸೂತಿ ಮಾಡಲ್ಪಟ್ಟಿತ್ತು. 

"ಆಹ್! ಜಾದೂವೇ ಸರಿ!" ಎಂದು ಆಕೆ ನಕ್ಕಳು. 

##
ಅರ್ಜುನ್‌ನ ಚಕ್ರಗಳು ರಸ್ತೆಯಿಂದ ಮೇಲೆದ್ದವು, ಅರ್ಜುನ್ ಈಗ ಮೇಲಕ್ಕೆ, ಮೇಲಕ್ಕೆ ಹೋಯಿತು... 

ಫಟ್-ಫಟ್-ಟುಕ-ಟುಕ-ಟುಕ್... ಮೇಲೆ, ಮೇಲೆ, ಮೇಲೆ! ಮೇಲೆ ಹಾರುವುದಕ್ಕೆ ಸಹಕರಿಸಲು ಹೆಲಿಕಾಪ್ಟರ್ ಅಲಗುಗಳು ಇರಲಿಲ್ಲ. ಆಹಾ! ಎಂತಹ ಜಾದೂ, ಇದೇ ಆಟೋ ಮಾಯೆ! ಅರ್ಜುನ್ ಯೋಚಿಸಿತು. 

##
ಆಗಸದಲ್ಲಿ ಹಾರಾಡುತ್ತಿದ್ದ ಪಕ್ಷಿಗಳ ಸಮೂಹವೊಂದು ಚಲ್ಲಾಪಿಲ್ಲಿ ಚದುರಿಹೋಯಿತು. ಅರ್ಜುನ್‌ನ ಹೆಡ್ ಲೈಟ್ ಸಂತೋಷದಿಂದ ಪ್ರಕಾಶಿಸುತ್ತಿತ್ತು. 

##
ಅರ್ಜುನ್ ಜವಾಹರಲಾಲ್ ನೆಹರು ಕ್ರೀಡಾಂಗಣ ಹಾಗೂ ಇಂಡಿಯಾ ಗೇಟ್ ಮೇಲೆ ಹಾರಿತು. ಅದು ಹುಮಾಯೂನನ ಗೋರಿ, ಯಮುನಾ ನದಿ ಹಾಗೂ ರಮ್ಯವಾದ ಅಕ್ಷರಧಾಮ ದೇವಾಲಯವನ್ನು ಮೇಲಿನಿಂದ ವೀಕ್ಷಿಸಿತು. ಮೇಲಿನಿಂದ ಕೆಳಗೆ ನೋಡಿದಾಗ ರಸ್ತೆಗಳು ಹುಚ್ಚು ಜೇಡರಹುಳುವೊಂದು ಹೆಣೆದ ರಾಕ್ಷಸ ಜಾಲದಂತೆ ಅದಕ್ಕೆ ಕಂಡಿತು. 

##
ಸಿರೀಶ್‌ಜಿ ಕಣ್ಣರಳಿಸಿ ಎಲ್ಲವನ್ನೂ ನೋಡುತ್ತ ಮೋಜಿನಿಂದ ಕೂಗಾಡತೊಡಗಿದನು. ಈಗ ಅವನು ಹಿಡಿಕೆಯನ್ನು (ಹ್ಯಾಂಡಲ್ ಬಾರ್) ಭದ್ರವಾಗಿ ಹಿಡಿದಿರಲೂ ಇಲ್ಲ, ಕಾರುಗಳ ಮಧ್ಯೆ ನುಣುಚಿಕೊಳ್ಳಲು ಪ್ರಯತ್ನಿಸಲೂ ಇಲ್ಲ. 

##
ಆ ಮಹಿಳೆ ತನ್ನ ಸುಂದರವಾದ ಸೀರೆಯ ನೆರಿಗೆಗಳ ಮೇಲೆ ಬೆರಳಾಡಿಸುತ್ತ, ಮುಂದಿದ್ದ ಕನ್ನಡಿಯಲ್ಲಿ ನೋಡುತ್ತ, "ಸ್ವಾಮಿ, ನಿಮ್ಮ ಮುಖ ನೋಡಿಕೊಳ್ಳಿ!" ಎಂದಳು. ಸಿರೀಶ್‌ಜಿ ತನ್ನನ್ನು ತಾನು ನೋಡಿಕೊಂಡಾಗ, ಅವನಿಗೆ ತನ್ನ ಮುಖವು ಹಿಂದಿ ಚಿತ್ರದ ನಾಯಕನಟನ ಮುಖದಂತೆ ಕಂಡಿತು. ಅವನ ಹಲ್ಲುಗಳು ಬೆಳ್ಳಗೆ ಹೊಳೆಯುತ್ತಿದ್ದವು. ಹಾಗೂ ಅವನ ಚರ್ಮವು ಕಾಂತಿಯುತವಾಗಿತ್ತು. ನಾವು ಇನ್ನೂ ಹೆಚ್ಚು ನೀರು ಕುಡಿಯಬೇಕು, ಎಂದು ಅವನು ಉದ್ವೇಗದಿಂದ ಜೋರಾಗಿ ಕೂಗಿಕೊಂಡನು. 

##
ಆದರೆ ನಾವು ಏನು ಮಾಡುತ್ತಿದ್ದೇವೆ? ಎಂದು ಅರ್ಜುನ್ ಯೋಚಿಸಿತು. ಇಲ್ಲಿಂದ ನಾವು ಎಲ್ಲಿಗೆ ಹೋಗಬಹುದು? ನನ್ನನ್ನು ಯಾರೂ ಚಾಲನೆ ಮಾಡುತ್ತಿಲ್ಲವೆಂದರೆ ನಾನು ಯಾರು? ಅರ್ಜುನ್ ಎಂದೂ ಇಷ್ಟು ಸ್ವತಂತ್ರವಾಗಿರಲಿಲ್ಲ. ಆದರೂ ಅದಕ್ಕೆ ದಿಕ್ಕು ತಪ್ಪಿದ ಭಾವನೆ ಇತ್ತು. ತನಗೆ ತಿಳಿದ ಜಗತ್ತಿನಲ್ಲಿ, ಪ್ರತಿಯೊಂದು ಪ್ರಯಾಣಕ್ಕೂ ಒಂದು ಉದ್ದೇಶ ಇತ್ತು, ಪ್ರತಿಯೊಂದು ನಿಲುಗಡೆಯೂ ತಾತ್ಕಾಲಿಕವಾಗಿತ್ತು. 

##
ಮೇಲೆ ಯಾವುದೇ ಶಬ್ದ ಮಾಡುವ ಕಾರುಗಳಿಲ್ಲದ, ಎಲ್ಲೆಯಿಲ್ಲದ ಮೌನದಲ್ಲಿ, ಕಾರುಗಳಿಂದ, ಮೋಟಾರ್ ಸೈಕಲ್‌ಗಳಿಂದ ಹಾಗೂ ಬಸ್ಸುಗಳಿಂದ ಗಿಜಿಗುಡುತ್ತಿದ್ದ ತನ್ನ ಜೀವನದ ರಸ್ತೆಗಳನ್ನು ಕಳೆದುಕೊಂಡಂತೆ ಅರ್ಜುನ್‌ಗೆ ಭಾಸವಾಯಿತು, ಕೆಳಗಡೆ, ತನ್ನ ಕುಟುಂಬ ಕೆಲಸ ಮಾಡುತ್ತಿರುವುದೂ, ಚುಕ್ಕಿಗಳಂತೆ ಕಾಣುತ್ತಿದ್ದ ಹಳದಿ ಬಣ್ಣದ ಹೊದಿಕೆಗಳು ದೀಪಗಳಂತೆ ಬೆಳಗುತ್ತಿರುವಂತೆಯೂ ಅದಕ್ಕೆ ಕಂಡಿತು.  

##
ಹಾಗೆಯೇ, ಕಾತುರದಿಂದ ತಲುಪಬೇಕೆಂದು ವೇಗವಾಗಿ ಚಲಿಸುತ್ತಿದ್ದ ಗೌಜು ಗದ್ದಲಗಳಿಂದ ಕೂಡಿದ ಜನಜಂಗುಳಿಯನ್ನು ಕಳೆದುಕೊಂಡಂತೆಯೂ ಅದಕ್ಕೆ ಅನ್ನಿಸುತ್ತಿತ್ತು.

"ಇಲ್ಲಿ ಹೋಗಬೇಕು.... ಅಲ್ಲಿಗೆ ಹೋಗಬೇಕು..... ಫಟ್-ಫಟ್-ಟುಕ-ಟುಕ-ಟುಕ್...

##
ಹೆಂಗಸು ಕೆಳಗೆ ನೋಡಿ, ಅಲ್ಲಿ ಸಿಗುತ್ತಿದ್ದ ಸುಖದ ಬಗ್ಗೆ ಯೋಚಿಸಿದಳು. ಈಗ ಆಕೆ ತನ್ನ ಸೀರೆಯ ಮಂದ ಪ್ರಕಾಶವನ್ನು ಮರೆತಳು. 

"ನಾನು ನನ್ನ ಮಗಳು ಮತ್ತು ಮೊಮ್ಮಕ್ಕಳನ್ನು ನೋಡಬೇಕೆಂದಿದ್ದೆ, ಅವರು ನನಗಾಗಿ ಕಾಯುತ್ತಿರುತ್ತಾರೆ. ಅವರೇ ನನ್ನ ಜೀವನದಲ್ಲಿ ನಿಜವಾದ ಜಾದೂ" ಎಂದು ಅವಳು ಯೋಚಿಸುತ್ತಿದ್ದಳು. 

##
ಈಗಾಗಲೇ ಸಿರೀಶ್‌ಜಿಗೆ ತನ್ನ ನಾಯಕನಟನ ಮುಖದ ಬಗ್ಗೆ ಬೇಸರ ಬಂದಿತ್ತು. 

ಇದರಿಂದ ಏನು ಪ್ರಯೋಜನ? ಎಂದು ಅನಿಸುತ್ತಿತ್ತು. ಒಂದು ಕಾಲದಲ್ಲಿ ಅವನು ಇದನ್ನೇ ಅಪೇಕ್ಷಿಸಿದ್ದ. ಈಗ ಅವನಿಗೆ ಬೇಕಾಗಿದ್ದು ಅವನ ಹಳೆ ಜೀವನ ಮಾತ್ರ. 

##
ಅರ್ಜುನನ ಹೆಡ್ ಲೈಟ್ ಮಂಕಾಗತೊಡಗಿತ್ತು. ಅದರ ಸ್ಥಿತಿ ಈಗ ಯಾವುದೇ ಗೊತ್ತುಗುರಿ ಇಲ್ಲದಂತಾಗಿತ್ತು. ಅದಕ್ಕೆ ಸಿರೀಶ್‌ಜಿಯ ಯೋಚನಾ ಧಾಟಿ ಅರ್ಥವಾಗಿತ್ತು.

ಜೊತೆಗೆ, ಹೆಂಗಸಿನ ಮನೋಭಾವನೆಗಳನ್ನೂ ತಿಳಿದಿತ್ತು.

ಅದು ಕೆಳಗೆ ಇಳಿಯಲಾರಂಭಿಸಿತು. ನಗರವು ಎಲ್ಲೆಡೆ ಬೆಚ್ಚಗಿನ ಭಾವವನ್ನು ಹೊರಸೂಸುತ್ತಿತ್ತು. ಹತ್ತಿರ ಬಂದಂತೆ ಅರ್ಜುನ್‌ಗೆ ಶಕ್ತಿ ಹೆಚ್ಚಾದಂತೆನಿಸಿತು. 

##
ಸಿರೀಶ್‌ಜಿ ಮತ್ತೊಮ್ಮೆ ಚಿರಪರಿಚಿತ ನಗರದ ಮಾಯಾ ಭಾವವನ್ನು ಆಸ್ವಾದಿಸುತ್ತ ಕಾರ್ಯೋನ್ಮುಖನಾದನು.

ಪ್ರತಿಯೊಂದು ಚಿಹ್ನೆ, ಪ್ರತಿಯೊಂದು ತಿರುವು ಅವನೊಂದಿಗೆ ಮಾತಾಡಿದವು. ಬಹಳ ಬೇಗ ಅವನಿಗೆ ತನ್ನ ಗುರುತು ಸಿಕ್ಕಿತು. ತಾನು ಎಲ್ಲಿಗೆ ಹೋಗಬೇಕೆಂಬ ಅರಿವು ಅವನಿಗಿತ್ತು. ಅವನು ಆಗಲೇ ಅಲ್ಲಿದ್ದನು.

##
ಹೆಂಗಸಿನ ಸೀರೆ ಮೊದಲಿನಂತೆ ಮಬ್ಬಾಯಿತು, ಆದರೂ ಆಕೆಯ ಮುಖವು ಹೊಳೆಯುತ್ತಿತ್ತು. ಅವರು ಭೂಮಿಗೆ ಬಂದರು. ಅರ್ಜುನನ ಚಕ್ರಗಳು ಬೆಚ್ಚಗಿನ ಡಾಂಬರು ನೆಲವನ್ನು ತಾಕಿದವು. ಇಂಜಿನ್ ಸಮಾಧಾನದ ನಿಟ್ಟುಸಿರುಬಿಟ್ಟಿತು. 

ಫಟ್-ಫಟ್-ಟುಕ-ಟುಕ-ಟುಕ್... ಎಚ್ಚರಿಕೆಯಿಂದ ಹೋಗು, ತಮ್ಮಾ, ಓಣಿಯೊಂದರ ಮೂಲೆಯಿಂದ ಒಂದು ಸಹೋದರ ಆಟೋ ಸದ್ದು ಮಾಡಿತು. 

##
ಮೇಲೆ ಕಿಟಕಿಯೊಂದರಿಂದ ಮಹಿಳೆಯ ಮೊಮ್ಮಕ್ಕಳು ಕೈ ಬೀಸಿದರು. ಆಕೆ ಕೆಳಗಿಳಿದು ಸಿರೀಶ್‌ಜಿಗೆ ಆಟೋ ದರವನ್ನು ಕೊಟ್ಟಳು. 

"ಆಟೋ! ಆಟೋ! ಆಟೋ!" ಅಪರಿಚಿತ ವ್ಯಕ್ತಿಯ ಅದ್ಭುತವಾದ ಧ್ವನಿ ಕೇಳಿಸಿದೊಡನೆ ಅರ್ಜುನ್ ಪುಳಕಗೊಂಡಿತು. 

ಪ್ರತಿಯೊಂದು ಸವಾರಿಯೂ ಹೊಸದು, ವಿಸ್ಮಯಗಳಿಂದ ತುಂಬಿದ ಕೊನೆಯಿಲ್ಲದ ಪ್ರಯಾಣ. 

##
* License: [CC-BY]
* Text: Ken Spillman
* Illustration: Ajanta Guhathakurta
* Translation: Uday Kumar
* Language: kn

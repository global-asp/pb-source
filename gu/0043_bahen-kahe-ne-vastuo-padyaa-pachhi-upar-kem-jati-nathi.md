# બહેન, કહે ને,વસ્તુઓ પડ્યા પછી ઉપર કેમ જતી નથી?

##
બહેન, ઓ બહેન, મારે જાણવું છે, 

ભૈલા, તારે શું જાણવું છે, શું પૂછવું છે? 

બહેન, મારે એ જાણવું છે, એ પૂછવું છે કે 

વસ્તુઓ પડ્યા પછી ઉપર કેમ નથી જતી? 

ભૈલા, તને શું લાગે છે?” 

મને લાગે છે, મને લાગે છે... 

બોલ ભૈલા, બોલ, તને શું લાગે છે? 

##
મને લાગે છે કે 

ઘણા વર્ષો પહેલા, વસ્તુઓ પડ્યા પછી ઉપર ચોક્કસ જતી હશે. 

એ વખતે આકાશમાં બધે 

ચોકલેટના કાગળ, આઈસ્ક્રીમની સળીઓ જેવો 

કચરો પડ્યો રહેતો હશે. 

##
કેળાની છાલ પરથી તારલા લપસી પડતા હશે. 

અને ક્યારેક ચાંદાના નાજુક પગમાં 

તૂટેલી વસ્તુઓના કાચ વાગતા હશે 

અથવા તેનો લાંબો, જમીનને અડતો ઝભ્ભો 

કટાયેલા ખીલામાં ભરાઈ જતો હશે. 

##
મને લાગે છે કે 

આકાશમાં રેહતા પેલા માજી 

આ બધો કચરો સાફ કરી કરીને 

એટલા બધા કંટાળી ગયા હશે કે 

તેમણે પૃથ્વીને શાપ આપ્યો હશે અને ત્યારથી 

વસ્તુઓ નીચે પડવા લાગી હશે. 

##
મને લાગે છે કે પેલા માજી 

કચરાથી ઘેરાયેલી ગંદી વાસ મારતી જગ્યામાં રહીને 

કંટાળી ગયા હશે. 

એટલે હવે એ વસ્તુઓને પડ્યા પછી 

એમના શાપના બળે 

ઉપર આવવા જ નહી દેતા હોય. 

બોલ બહેન, હું હોશિયાર ખરો કે નહી? 

##
હાસ્તો, ભૈલા, તું હોશિયાર ખરો ને 

અને તારી વાત કદાચ સાચીય હોય, 

પણ મેં જે પુસ્તકો વાચ્યા છે તેમાં આવું નથી. 

તો પછી તેમાં શું છે? 

પણ ભૈલા, તને શું લાગે છે? 

મને લાગે છે, મને લાગે છે.... 

કહે ભૈલા, તને શું લાગે છે? 

##
મને લાગે છે,  ઘણા વર્ષો પેહલા, 

વસ્તુઓ પછી ઉપર જતી હતી 

અને મમ્મીને માટે મુસીબત થઇ જતી  

પપ્પાની ચાવીઓ, 

એની નાકની ચુનીનો પેચ, 

માં લડશે ઈ ખબર હોવા છતાં - 

તમે બજારમાંથી જેને હાથમાં

ઉછાળતા આવતા હોવ તે સિક્કા, 

બધું જ પડ્યા પછી ઉપર જતું 

અને અલોપ થઇ જતું. 

##
મને લાગે છે 

માએ બધા દેવોને પ્રાર્થના કરી, 

તેમાંથી એકને તેની પર દયા આવી 

એટલે બધી વસ્તુઓ નીચે પડતી થઇ 

અને અલોપ થતી અટકી. 

કેટલોક સમય તો માં ખુશ રહી, 

પણ હવે તે ઘરમાં ભોય પર જે 

પથારો થાય છે તેનાથી પરેશાન છે. 

##
મને લાગે છે કે એટલા માટે 

વસ્તુઓ પડ્યા પછી ઉપર જતી નથી. 

ખોવાયેલા થોડાક સિક્કા, ચુનીના પેચ અને ચાવીઓ 

અને મમ્મીએ કરેલી પ્રાર્થના - 

આ બધાનું ભલું થજો- કે જેને લીધે 

વસ્તુઓ પડ્યા પછી ઉપર જતી નથી. 

##
હાસ્તો, ભૈલા, તું તો હોશિયાર ખરો, 

અને તારી વાત કદાચ સાચીય હોય, 

પણ મેં જે પુસ્તકો વાચ્યા છે તેમાં આવું નથી. 

તો પછી તેમાં શું છે બહેન, કહે ને, તેમાં શું છે? 

તને શું લાગે છે ભૈલા? 

મને લાગે છે, મને લાગે છે.... 

તને શું લાગે છે, ભૈલા, મને કહે તો ખરો! 

##
મને લાગે છે 

પાતાળમાં એક મોટો ખાઉધરો રાક્ષશ રહે છે. 

આખો દિવસ તે જમીનમાં પડેલા ઊંડા અંધારા સાંકડા ખાડા જેવું 

તેનું મો ખુલ્લું રાખીને ફેફસામાં ભરી ભરીને 

શ્વાસ લેતો રાહ જોયા કરે છે. 

એટલે પછી કશું જ પડ્યા પછી ઉપર જતું નથી. 

જ્યાં સુધી એ આરોગતો રહે ત્યાં સુધી 

બધી વસ્તુઓ એ લોભી વિવર તરફ જાય છે. 

##
મને લાગે છે કે 

ઘણી વસ્તુઓ સીધી જ નીચે ઉતરી જાય છે 

મારી લખોટીઓ, તારી હેર ક્લિપ્સ, 

માં બનાવે તે સરસ લાડુ 

જે મનેય ખાવા ન મળે અને તનેય ન મળે ને 

એ દેખાતા અચાનક બંધ થઇ જાય! 

##
મને લાગે છે કે 

આટલા માટે વસ્તુઓ પડ્યા પછી ઉપર નથી જતી 

તે પાતાળના રાક્ષસની લોભી ભૂખને સંતોષવા 

નીચે તરફ ગબડી જાય છે. 

બોલ બહેન, હું હોશિયાર ખરો કે નહિ? 

##
હાસ્તો ભૈલા, તું તો ખરો હોશિયાર 

અને તારી વાત કદાચ સાચીય હોય, 

પણ મેં જે પુસ્તકો વાચ્યા છે તેમાં આવું નથી. 

તો પછી તેમાં શું છે બહેન, કહે ને, તેમાં શું છે? 

હા ભૈલા, હું તને કહું કે તેમાં શું છે. 

તેમાં લખ્યું છે, તેમાં લખ્યું છે... 

કહે ને બહેન, એમાં શું લખ્યું છે? 

##
પુસ્તકોમાં લખ્યું છે કે 

આ વિશાળ પ્રચંડ બ્રહ્માંડમાં 

દરેક વસ્તુ એટલે બિલકુલ દરેક દરેક વસ્તુ 

આ વિશાળ પ્રચંડ બ્રહ્માંડ બીજી 

દરેક વસ્તુ એટલે બિલકુલ બીજી દરેક દરેક વસ્તુને 

પોતાના તરફ ખેચે છે. 

##
પુસ્તકો કહે છે કે મોટી વસ્તુઓ નાની વસ્તુઓ 

તરફ ખેચાય તેના કરતા નાની વસ્તુઓ 

મોટી વસ્તુઓ તરફ વધારે તાકાતથી ખેચાય છે. 

પણ વસ્તુઓ પડ્યા પછી ઉપર કેમ નથી જતી એનું શું? 

ધીરજ રાખ ભૈલા, ધીરજ રાખ. 

##
પુસ્તકો કહે છે કે 

આપણા ઘર સમી આ પૃથ્વી 

એક બહુ મોટી વસ્તુ છે 

અને આપણે બધા, આ પૃથ્વી પર જે કઈ છે એ બધું જ- 

આપણા વિમાન, બ્લુ વ્હેલ માછલી, 

આપણા દરિયા આ બધી બહુ નાની વસ્તુઓ છે. 

##
અને એટલા માટે 

આપણે પૃથ્વીને આપણા તરફ ખેચીએ 

તેના કરતા ઘણી ઘણી વધુ તાકાતથી 

પૃથ્વી આપણને તેની તરફ ખેચે છે. 

એ આપણને એટલા બધા જોરથી ખેચે છે કે 

આપણે, આપણી ચાવીઓ, આપણા પેચ, આપણા સિક્કા છટકી ન શકે, 

હવામાં તરીને પછી ઉપર ન જઈ શકે. 

##
આ મોટું બળ, આ પ્રચંડ મોટું બળ જેના થકી 

પૃથ્વી આપણને, આપણને સહુને; 

અરે તેના છેડે આવેલા પેન્ગ્વિનને પણ; 

પોતાની તરફ ખેંચે છે તે બળને 

ગુરુત્વાકર્ષણ કહે છે. 

##
બહેન શું આ સાચું હોઈ શકે? 

સાચું કે ખોટું 

એ હું ન કહી શકું 

પણ મેં જે બધા પુસ્તકો વાંચ્યા છે તેમાં આવું છે. 

વધુ માહિતી મેળવો 

વસ્તુઓ પડીને ઉપર કેમ જતી નથી? લગભગ ૩૫૦ વર્ષ પેહલા, આઈઝેક ન્યુટન નામના 

ઇંગ્લેન્ડના એક વિખ્યાત વૈજ્ઞાનિક સફરજનના ઝાડ નીચે આરામ કરી રહ્યા હતા ત્યારે એક સફરજન ટપ કરતું તેમના માથા પર પડ્યું. દુખતું માથું ઘસતા ન્યુટનને સવાલ થયો કે વસ્તુઓ પડ્યા પછી ઉપર કેમ જતી નથી. અંતે એણે એવો સિદ્ધાંત આપ્યો કે પૃથ્વી એ એવા વિશાળ ચુંબક જેવી છે કે જે તેની આસપાસની દરેક વસ્તુને ખુબ બળથી પોતાના તરફ ખેંચે છે. આ અદ્રશ્ય બળને તેણે ‘ગુરુત્વાકર્ષણ’ કહ્યું. એ એવા તારણ પર પણ આવ્યો કે બ્રહ્માંડમાંની દરેક વસ્તુ બીજી વસ્તુને આકર્ષે છે. નાની વસ્તુઓ એકબીજાને જેટલા બળથી આકર્ષે છે તેના કરતા વધુ બળથી મોટી વસ્તુઓ એકબીજાને આકર્ષે છે. વળી, બે વસ્તુઓ વચ્ચેનું અંતર વધે તેની સાથે બંને વચ્ચેનું આકર્ષણ ઘટે. 

ગુરુત્વાકર્ષણને કારણે માત્ર સફરજન ઝાડ પરથી નીચે પડે છે એવું નથી, એ બળ ચંદ્રને પૃથ્વીની  આસપાસની ધરીમાં અને બધા ગ્રહોને સૂર્યની આસપાસની ધરીમાં રાખે છે. પૃથ્વીનું ગુરુત્વાકર્ષણ  ચંદ્રને અવકાશમાં ઉડી જતા અટકાવે છે. પણ પછી ચંદ્ર પૃથ્વી પર કેમ પડતો નથી? તેનું કારણ એ છે કે ચંદ્રને પોતાનું ગુરુત્વાકર્ષણ છે કે જેનાથી એ પૃથ્વીને ખેંચે છે. જો ચંદ્રનું ગુરુત્વાકર્ષણ વધુ હોત તો પૃથ્વી ચંદ્રની આસપાસ ફરતી હોત! 

આ પ્રયોગ કરી જુવો 

વસ્તુઓ 

થોડાક રબરબેન્ડ, એક નાનો રબરનો દડો, દોરી 

શું કરવાનું? 

રબરબેન્ડને બોલની આસપાસ એવી રીતે લગાવો કે જેથી દડો એમાં પાકો વીંટળાઈ જાય. બોલને વીંટેલી એક રબરબેન્ડની સાથે દોરી બાંધો. પછી એવી જગ્યાએ ઉભા રહો કે જ્યાં તમારી આજુબાજુ દડાને ગોળગોળ ફેરવવા માટે પુરતી જગ્યા હોય. જો તમે દડાને પુરતી ઝડપથી ફેરવશો તો તમારા માથાની આસપાસ હોરીઝોનટલ સર્કલમાં એટલે કે આડી ચક્રગતિમાં ફરશે. હવે દોરી છોડી દો. શું થાય દડો સીધી લીટીમાં જાય છે. 

આમ શા માટે બને છે? 

કારણ કે દોરીમાં તણાવ બળ છે. જો આ બળ ન હોત તો ચંદ્ર ઉડીને અવકાશ જતો રહ્યો હોત. 

##
* License: [CC-BY]
* Text: Roopa Pai
* Illustration: Greystroke
* Translation: Sanjay Shripad Bhave
* Language: gu

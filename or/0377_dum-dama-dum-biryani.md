# ଦମ୍-ଦମା-ଦମ୍ ବିରୟାନି!

##
ବାଷା ଏବଂ ତା’ଭଉଣୀ ଶୈନାବୀ ବାପା - ମାଙ୍କ ସଙ୍ଗେ ହୈଦରାବାଦ ଠାରେ ବାସ କରନ୍ତି। ବାଷା ଖାଇବାକୁ ବହୁତ ଭଲପାଏ। ଖାଇବାଠାରୁ ମଧ୍ୟ ରାନ୍ଧିବାକୁ ସେ ଆହୁରି ଅଧିକ ଭଲପାଏ। ପ୍ରତ୍ୟେକ ଦିନ ତା’ଆମ୍ମୀ କୁ ସେ ରନ୍ଧାଘରେ ସାହାଯ୍ୟ କରେ। ଆମ୍ମୀ ରଙ୍ଗ ବିରଙ୍ଗପରିବା କାଟୁଥିବାବେଳେ ଆମ୍ମୀ ର ହାତକୁ ଦେଖିବା ସେ ବହୁତ ଭଲପାଏ - ମୋଟା ଲାଲ୍ ଟମାଟୋ, ଶବୁଜ ଶିମଲା ମରିଚ, ସଜ ଲାଲ୍ ଗାଜର, ତାଜା ଗୋଲାପି ପିୟାଜ....

“ଆହା ...!” ଆମ୍ମୀ ର ରନ୍ଧାଘର ଚୁଲୀ ଉପରେ ଭାତ, ଡାଲି,ତରକାରୀ, ମାଂସ ଏବଂ ମସଲା ରନ୍ଧା ହେଉଥିବାବେଳେ ଉଠୁଥିବା ମନମୋହକ ସୁଗନ୍ଧ କୁ ସେ ବହୁତ ଭଲପାଏ। ସେ ଆଶା କରେ ଆମ୍ମୀ ଦିନେ ତାକୁ ସ୍ୱତନ୍ତ୍ର ଭାବେ ରାନ୍ଧିବାକୁ ସୁଯୋଗ ଦେବେ।

##
ଦିନେ ବାଷା ଏବଂ ଶୈନାବୀ ସ୍କୁଲ୍ ରୁ ଫେରି ଦେଖନ୍ତି ମା ଜ୍ୱର ରେ ଶୋଇଛନ୍ତି। ବାପା ଅଫିସ୍ ରୁ ଆହୁରି ଫେରି ନାହାନ୍ତି।

ଆମ୍ମୀ ର ମୋବାଇଲ ବାଜି ଉଠିଲା। ବାଷା ଦେଖିଲା ଆମ୍ମୀ ର ସଙ୍ଗାତ ସୈରା ଆଣ୍ଟି ଫୋନ୍ କରୁଛନ୍ତି। ଆମ୍ମୀ କୁ ଉଠାଇ ବାକୁ ସେ ମୋଟେ ଚାହୁଁ ନ ଥିଲା, ତେଣୁ ଶୀଘ୍ର ଉଠାଇ ଉତ୍ତର ଦେଇଦେଲା।

“ମୁଁ ଗୋଟେ ବାହାଘରୁ ଅନେକ ସାଙ୍ଗ ସାଥେ ଘରକୁ ଫେରୁଛି,” ସୈରା ଆଣ୍ଟି ବୁଝାଇଲେ। ସେ ବହୁତ ଥକିଗଲା ଭଳିଆ ଲାଗୁଥିଲେ। “ଆମେ ତୁମ ଘର ଦେଇ ଦି ଘଣ୍ଟା ମଧ୍ୟରେ ଯିବୁ। ତୁମ ଘରେ ରାତ୍ରୀ ଭୋଜନ କରି ପାରୁ କି? ଆମେ ୨୪ ଲୋକ ଅଛୁ - ଏବଂ ତନ୍ମଧ୍ୟରୁ ୪ ଲୋକ ଶାକାହାରୀ।”

ବାଷା ଜାଣେ ଆମ୍ମୀ ତାଙ୍କୁ ଦେଖି ବହୁତ ଆନନ୍ଦିତ ହେବେ। ସେ ଏବଂ ଶୈନାବୀ ମଧ୍ୟ ସୈରା କୁ ବହୁତ ଭଲପାନ୍ତି। “ଆପଣ ନିଶ୍ଚୟ ଆସିପାରନ୍ତି,” ବାଷା କହିଲା।

##
ଫୋନ୍ ରଖୁ ରଖୁ ସେ ବହୁତ ଉତ୍ସାହିତ ହୋଇଉଠିଥିଲା। ତା’ପକ୍ଷେ ନିଜେ କିଛି ରାନ୍ଧିବାକୁ, ଏହା ହିଁଠିକ୍ ସୁଯୋଗ! କିନ୍ତୁ ରାନ୍ଧି ପାରିବାରେ ସେ କଣ ସଫଳ ହେଇପାରିବ? ସେ ଡରୁଥିଲା। ଫ୍ରିଜ୍ ଖୋଲିଦେଖିଲା ଅନେକ ତା’ପ୍ରିୟ ପରିବା - ଫୁଲ କୋବି, ମଟର, ବିନ୍....। ଗାଜର ତଳୁ କିଛି ପୁଦିନା ପତ୍ର ମଧ୍ୟ ଉଙ୍କି ମାରୁଥିଲା। “ବଢ଼ିଆ!” ସେ ଭାବିଲା। “ବଢ଼ିଆ ଦମ୍ ବିରୟାନି ରାନ୍ଧିବାକୁ ମୋର ଯାହା କିଛି ଦରକାର ସବୁ ଅଛି!”

ଆମ୍ମୀ ତାଙ୍କ ପରିବାରର ୪ ଲୋକ ପାଇଁ ଶାକାହାରୀ ଦମ୍ ବିରୟାନି ରାନ୍ଧିବା ବାଷା ବହୁଥର ଦେଖିଛି। କିନ୍ତୁ ତାକୁ ବର୍ତ୍ତମାନ ୨୪ ଲୋକଙ୍କ ପାଇଁ ରାନ୍ଧିବାକୁ ପଡିବ! ତାହା ଆମ୍ମୀ ରାନ୍ଧୁଥିବା ଲୋକଙ୍କ ଅପେକ୍ଷା ଛ ଗୁଣ ଅଧିକା!

*(୪+୪+୪ +୪+୪ +୪ = ୨୪ । କିମ୍ବା ୪x୬ (୪ ଗୁଣ ୬) = ୨୪)

“ତା’ମାନେ” ବାଷା ମନେ ମନେ ଭାବିଲା, ଟିକେ ଡରୁ ଡରୁ, “ମୋତେ ବିରୟାନି ଛ ଗୁଣ ପରିମାଣର ରାନ୍ଧି ବାକୁ ପଡିବ!” ତାହା କରିବାକୁ ତା’ପାଖେ ପର୍ଯ୍ୟାପ୍ତ ସମୟ ରହିବ ତ?

##
ସେ ରନ୍ଧା ସକାଶେ ଦରକାରୀ ପ୍ରତ୍ୟେକ ହାଣ୍ଡି ରୁ ଛ ଟା ଲେଖାଏଁ କାଢ଼ି ରଖୁଥିବାବେଳେ ରନ୍ଧାଘର ଦ୍ଵାରରେ ଶୈନାବୀ ଆସି ପହଞ୍ଚିଲା। “କଣ କରିବାକୁ ଯାଉଛ ତୁମେ?” ସେ ହାଇ ମାରୁ ମାରୁ 

ପଚାରିଲା। ବାଷା କଣ କରୁଛି ଶୁଣି ସେ ଯୋରରେ ହସିବାକୁ ଲାଗିଲା।  

“ବୁଦ୍ଧୁ!” ସେ ଥଟ୍ଟା କଲା। “ତୁମକୁ ୬ ଥର ରାନ୍ଧିବାକୁ ଦରକାର ନାହିଁ! ତୁମକୁ ଖାଲି ଥରେ ରାନ୍ଧିବାକୁ ପଡିବ, କିନ୍ତୁ ଯାହା କିଛି ଜିନିଷ ଦରକାର ତାହା ୬ ଗୁଣା ପରିମାଣରେ ନେବାକୁ ପଡିବ।”

ବାଷାକୁ ତାଠୁଁ ଛୋଟ କିନ୍ତୁ ଚାଲାକ୍ ଭଉଣୀ ତାକୁ ଥଟ୍ଟା କରିବା ଭଲ ଲାଗିଲା ନାହିଁ। ଅବଶ୍ୟ ସେ ଜାଣେ ତା’କୁ ବିରୟାନି ୬ଥର ରାନ୍ଧିବାକୁ ପଡ଼ିବ ନାହିଁ! ତା’ର ଏହି ବୋକାମୀ ପାଇଁ ସେ ନିଜଉପରେ ରାଗି ଯାଉଥିଲା।
“ମୁଁ ତ ଆଗରୁ ଏହା ଜାଣିଥିଲି” ସେ ଶୀଘ୍ର କହିଲା। “ମୁଁ ତ ଖାଲି ଦେଖୁଥିଲି କି ତୁ ଏହା ଜାଣୁ ନା ନାହିଁ।”

“ଅବଶ୍ୟ ତୁମେ ଜାଣ, ଭାଇ,” ଶୈନାବୀ ତାକୁ ସାନ୍ତ୍ୱନା ଦେଉ ଦେଉ କହିଲା, କିନ୍ତୁ ତା’ଆଖି ଦୁଷ୍ଟାମି ଚାହାଣୀ ରେ ଚମକୁ ଥିଲା। “ଅଛା, କୁହ ତ, ୪ ଜଣଙ୍କ ପାଇଁ ଆମକୁ କେତେ ଚାଉଳ ଦରକାର?”

“୧.୫ କପ୍।”

“ତେବେ ତୁମକୁ ୧.୫*୬ = ୯ କପ୍ ଚାଉଳ ଦରକାର ୨୪ ଲୋକ ସକାଶେ,” ଝଟ୍ କରି ଶୈନାବୀ କହିଲା।

##
ବାଷା ତା’କୁ ଅପଲକ ଦୃଷ୍ଟି ରେ ଦେଖୁଥିଲା। ଶୈନାବୀ ର ମଷ୍ତିସ୍କ କିପରି ଅଙ୍କ ଗୁଡିକ ଏତେ ଶୀଘ୍ର କରି ପକାଏ? “ଠିକ ଅଛି,” ଗୋଟେ ବଡ଼ ହାଣ୍ଡି ରେ ଚାଉଳ ମାପିକି ବାହାର କରୁ କରୁ ସେ ରାଗିକି କହିଲା। “ତ ଆମକୁ ବାକି ସବୁ ଜିନିଷ କେତେ ଦରକାର ତାହା ମଧ୍ୟ କହୁନୁ କାହିଁକି, ମୁଁ କହିଦେବି ତୁ ଠିକ କହିଲୁ ନା ନାହିଁ।”

“ନିଶ୍ଚୟ ଭାଇ!” କାଗଜ କଲମ ଆଣିବାଡୁ ଦୌଡୁ ଦୌଡୁ, ଶୈନାବୀ କହିଲା। ତା’ଭାଇ କରୁଥିବା କାର୍ଯ୍ୟ ରେ ଯଦି ତାକୁ ସମ୍ପୃକ୍ତ କରେ ସେ ଭାରି ଖୁସି ହୋଇଯାଏ। ବାଷା ତା’କୁ ଚାରି ଲୋକଙ୍କ ପାଇଁ ଦରକାର ହେଉଥିବା ଜିନିଷ ର ନାମ କହୁଥିଲା, ଶୈନାବୀ ତା’କୁ ୨୪ ଲୋକଙ୍କ ପାଇଁ କେତେ ପରିମାଣରେ ଦରକାର ହେବ ତାହା ହିସାବ ଲଗାଉଥିଲା।

“୧୫ ସବୁଜ ବିନ୍ ୪ ଲୋକ ପାଇଁ,” ବାଷା କହୁଥିଲା।

“ତା’ମାନେ.....୧୫x୬ = ୯୦ ବିନ୍ ୨୪ ଲୋକ ପାଇଁ!” ଶୈନାବୀ କହୁଥିଲା।

“୩/୪ କପ୍ ଦହି ୪ ଲୋକ ପାଇଁ।”

“ତା’ମାନେ ୩/୪x୬ = ୦.୭୫x୬ = ୪.୫ କପ୍ ଦହି ୨୪ ଲୋକ ପାଇଁ,” କହେ ଶୈନାବୀ କାଗଜ ଉପରେ ଶୀଘ୍ର ହିସାବ ଲଗାଇ। “ଆମ ଫ୍ରିଜ୍ ରେ ଏତେ ଦହି ଅଛି ତ।”

“ଅଛି,” କହିଲା ବାଷା। “ତା’ପରେ....”

##
ଅନ୍ତତଃ ସେମାନେ ସବୁ ଜିନିଷ ମାପି ନେଲେ।

“ତୁ ମୋତେ ପରିବା କାଟିବାରେ ମଧ୍ୟ ସାହାଯ୍ୟ କରିପାରିବୁ?” ବାଷା ର ମନେ ପଡିଲା ବହୁତ ଗୁଡିଏ ପରିବା ମଧ୍ୟ ତ କାଟିବାକୁ ପଡିବ। “ଅବଶ୍ୟ, ଭାଇ,” ଶୈନାବୀ ହସୁଥିଲା। ଆଜି ତ ତା’ର ଭାଗ୍ୟବାନ ଦିନ ଅଟେ!

ବାଷା ପ୍ରଥମେ କେଶର କୁ ଦୁଧରେ ଏବଂ ଚାଉଳ କୁ ପାଣିରେ ଭିଜାଇ ଦେଲା। ତାପରେ ଶୈନାବୀ ସାଥେ ମିଳି ପରିବା କାଟିବାରେ ଲାଗିଲା। ଏହାପରେ ସେ ସ୍ଟୋଭ୍ ଜଳାଇ ମସଲା ଭାଜିବାକୁ ଲାଗିଲା - ଦାଲଚିନି, ଲବଙ୍ଗ, ଛୋଟ ଅଳାଇଚ, ବଡ଼ ଅଳାଇଚ - ଏବଂ ସବୁ କଟା ପରିବା ଘିଅ ରେ ଭାଜିବାକୁ ଲାଗିଲା।

ଜଣାଶୁଣା ବଢ଼ିଆ ବାସନା ଘରେ ବ୍ୟାପିବାକୁ ଲାଗିଲା। ବାଷାରଆତ୍ମବିଶ୍ୱାସବଢ଼ିବାରେ ଲାଗିଲା। ତା’ର ସବୁଠୁଁ ପସନ୍ଦର କାମ କରିବା ସମୟ ଆସିଯାଇଥିଲା - ହାଣ୍ଡି ରେ ଅଧାରନ୍ଧା ଚାଉଳ,ମସଲା ଏବଂ ପରିବା କୁ ପରତ ପକାଇ ସଜାଇବା ଏବଂ କମ୍ ନିଆଁରେ ଧିରେ ଧିରେ ରାନ୍ଧିବା।

ବାଷା ହାଣ୍ଡି କୁ ସଜାଇ ତାୱା ଉପରେ ରଖି ରାନ୍ଧିବାକୁ ଲାଗିଲା, ବାହାରେ ଘଣ୍ଟି ବାଜିଲା। ସେ ଆଉ ଶୈନାବୀ କବାଟ ଖୋଲିବାକୁ ଯିବା ପୂର୍ବରୁ ଆମ୍ମୀ ଉଠିପଡି ଆଶ୍ଚର୍ଯ୍ୟ ମୁହଁରେ ଅତିଥିଙ୍କୁ ସ୍ୱାଗତ କରୁଥିଲେ |କିନ୍ତୁ ତା’ଙ୍କ ମୁହଁରେ ଆଶ୍ଚର୍ଯ୍ୟ ଧିରେ ଧିରେ ଚିନ୍ତା ରେ ବଦଳୁ ଥିଲା କାରଣ ଏତେଜଣ ଅତିଥିଙ୍କ ପାଇଁ ସେ ତ କିଛି ରନ୍ଧା କରି ନାହାନ୍ତି।

##
ସେ ବିରୟାନି ର ସୁଗନ୍ଧ କୁ ଅନୁଶରଣ କରୁ କରୁ ଯାଇ ରନ୍ଧାଘରେ ପହଞ୍ଚିଗଲେ। “ହେଇ ଦେଖ!” ବାଷା ଏବଂ ଶୈନାବୀ ବିରୟାନି ହାଣ୍ଡି ଉପରୁ ଘୋଡଣୀଟିକୁ ବାହାର କରି ପାଟି କରିଉଠିଲେ। ଆମ୍ମୀ ଆଶ୍ଚର୍ଯ୍ୟଚକିତ ହୋଇରହିଗଲେ।

“ବାଷା ବହୁତ ଭଲ ରନ୍ଧାଣିଆ, ଆମ୍ମୀ। ସେ ବିରୟାନି ରାନ୍ଧିଲା! ମୁଁ ତାକୁ ରାନ୍ଧିବାରେ ସାହାଯ୍ୟ କଲି,” ଶୈନାବୀ କହିଲା।

ଭଉଣୀର ପ୍ରଶଂସା ଶୁଣି ବାଷା ଗର୍ବରେ ଆମ୍ମୀକୁ ଦେଖି ହସିଲା, ତା’ଭଉଣୀ ମଧ୍ୟ ଏତେ ଖରାପ ନୁହେଁ।
ଆମ୍ମୀ ବାଷା ଏବଂ ଶୈନାବୀ କୁ ଆଲିଙ୍ଗନ କରିନେଲେ। “ମାଶାଆଲ୍ଲାହ!” (ହେ ପ୍ରଭୁ) ସେ ହସିଲେ “ମୁଁ ସତରେ ଦୁଇଟି ବହୁତ ଭଲ ସନ୍ତାନ ପାଇଛି। ତୁମ ଦୁଇଜଣଙ୍କୁ ପାଇ ମୁଁ ଅତ୍ୟନ୍ତ ଗର୍ବିତ।”

“ଆମ୍ମୀ ଆପଣ ମଧ୍ୟ ସୈରା ଆଣ୍ଟି ସଙ୍ଗେ ଭୋଜନ କରିବେ? ବାଷା କହିଲା। “ମୁଁ ଏବଂ ଶୈନାବୀ ସମସ୍ତଙ୍କୁ ବାଢିଦେବୁ।” ଶୈନାବୀ ମଧ୍ୟ ଉତ୍ସୁକ ହୋଇ ମୁଣ୍ଡ ହଲାଇଲା। ଏଥର ହୁଏତ ଭାଇ ତାକୁ ଆହୁରି ଅଧିକ କାମରେ ସାହାଯ୍ୟ କରିବାକୁ ସୁଯୋଗ ଦେବ! ଏହି ଭାବନାରେ ହିଁ ସେ ଖୁସି ହୋଇ ହସିଉଠୁଥିଲା।

“ଏହା ଠାରୁ ବଢ଼ିଆ ବିରୟାନି ଆମେ କେବେ ଖାଇ ନ ଥିଲୁ!” ସୈରା ଆଣ୍ଟି ଏବଂ ତାଙ୍କ ସାଙ୍ଗମାନେ କହିଲେ।

“ମୁଁ ମଧ୍ୟ ମାନୁଛି  - ୧୦୦ ପ୍ରତିଶତ!” ଆଙ୍ଗୁଠି ଚାଟୁ ଚାଟୁ କହିଲେ ଆମ୍ମୀ। ବାଷା ଏବଂ ଶୈନାବୀ ଖୁସି ର ଅନ୍ତ ନ ଥିଲା!

##
ବାଷା ଏବଂ ଶୈନାବୀ ସଙ୍ଗେ ମିଳିମିଶି ରାନ୍ଧ!
ଜାଣିଛ କଣ! ବାଷା ଏବଂ ଶୈନାବୀ ର ଆମ୍ମୀ ତା’ଙ୍କ ଦମ୍ ବିରୟାନି ବ୍ୟଞ୍ଜନ ବିଧି କୁ ଆମକୁ ଦେବାକୁ ଖୁସିରେ ରାଜି ହୋଇଗଲେ! ବୟସ୍କ ଲୋକଙ୍କ ଉପସ୍ଥିତି ରେ ତୁମେ ଏହା ରାନ୍ଧିବାକୁ ଚେଷ୍ଟା କର।

ଦରକାରୀ ପଦାର୍ଥ (୪ଲୋକଙ୍କୁବିରୟାନି ପରଶିବା ପାଇଁ):
ପଦାର୍ଥ:

- ବାସୁମତି ଚାଉଳ - ୧ ୧/୨ କପ୍ ପାଣିରେ ଭିଜା
- ୩ ଖଣ୍ଡ କେସର ୨ ବଡ଼ ଚାମଚ ଗରମ ଦୁଧ ରେ ଭିଜା
- ପାଣି - ୪ କପ୍
- ଘିଅ - ୪ ବଡ଼ ଚାମଚ
- ପିୟାଜ - ୧, କଟା
- ଶାହୀ ଜୀରା - ୧/୨ ଚାମଚ
- ତେଜ ପତ୍ର - ୧
- ଦାଲଚିନି - ୨ ଇଞ୍ଚ ଖଣ୍ଡ
- ଲବଙ୍ଗ - ୮

##
- ଅଦା ରସୁଣ ବଟା - ୧ ୧/୨ ବଡ଼ ଚାମଚ
- ମିଶ୍ର ପରିବା କଟା (ଫୁଲ କୋବି, ବିନ୍,ଗାଜର ,ମଟର ) - ୩ କପ୍
- ଟମାଟୋ - ୨ ଛୋଟ, କଟା
- କଞ୍ଚା ଲଙ୍କା - ୧, କଟା
- ମସଲା ଗୁଣ୍ଡ - (ଗରମ ମସଲା - ୧ ଚାମଚ; ହଳଦୀ - ୧/୨ ଚାମଚ; ଧନିଆ ଗୁଣ୍ଡ - ୧ବଡ଼ ଚାମଚ )
- ଦହି - ୩/୪ କପ୍
- ପୁଦିନା - ୨ ବଡ଼ ଚାମଚ
- ଧନିଆ ପତ୍ର - ୧ ବଡ଼ ଚାମଚ
- କାଜୁ ଏବଂ କିସମିସ୍ - ପ୍ରତ୍ୟେକ ୫ କରି
- ଛୋଟ ଅଳାଇଚ - ୫
- ବଡ଼ ଅଳାଇଚ - ୧
- ଦୁଧ - ୨ ବଡ଼ ଚାମଚ
- ଲୁଣ - ୧ ୧/୨ ଚାମଚ

##
୧.  କଢ଼େଇ ରେ ଅଧା ଘିଅ ଗରମ କରି ପିୟାଜକୁ ଲାଲ୍ ସୁନେଲୀ ଭାଜି, ଅଲଗା ରଖ।
୨.  ସେହି କଢ଼େଇ ରେ, ବାକି ଘିଅ ଗରମ କର। ଶାହୀ ଜୀରା,ତେଜ ପତ୍ର,ଦାଲଚିନି ଏବଂ ଲବଙ୍ଗ କୁ ଭାଜ। ତା’ପରେ ଅଦା ରସୁଣ ବଟା କୁ ଦେଇ ୨ ମିନିଟ୍ ଭାଜ।
୩. ମିଶ୍ର ପରିବା, ଟମାଟୋ ଏବଂ କଞ୍ଚା ଲଙ୍କା କୁ ଦେଇ ୩ ମିନିଟ୍ ଭାଜ।

୪.  ସମସ୍ତ ମସଲା ଗୁଣ୍ଡ ପକାଇଦିଅ ଏବଂ ୨ ମିନିଟ୍ ପାଇଁ ଭାଜ।
୫ . ଦହି ଏବଂ ଅଧା ଲୁଣ ପକାଇ ଭଲଭାବେ ମିଶେଇ ଦିଅ । ଘୋଡଣୀ ଲଗାଇ ୧୦ ମିନିଟ୍ ଯାଏଁ ପରିବା (ନରମ ହେବ କିନ୍ତୁ ବେଶୀ ସିଝିବ ନାହିଁ) ଧିମା ନିଆଁ ରେ ରାନ୍ଧ।
୬.  ହାଣ୍ଡି କୁ ଚୁଲୀ ରୁ ଓଲ୍ହାଇ ଆଣ, ପୁଦିନା ଏବଂ ଧନିଆ ପତ୍ର ସେଥିରେ ପକାଇ ଦିଅ।
୭.  ଆଉ ଗୋଟେ ହାଣ୍ଡି ରେ, ପାଣି ସିଝାଅ। ବାକି ଲୁଣ, ଛୋଟ ଏବଂ ବଡ଼ ଅଳେଇଚ ଦେଇ ଦିଅ।
୮.  ଚାଉଳ କୁ ପାଣି ରୁ କାଢି ସିଝା ପାଣି ରେ ପକାଅ, ଘୋଡଣୀ ନ ଲଗାଇ ୮ ମିନିଟ୍ ରାନ୍ଧ, ଭାତ ସିଝୁ ସିଝୁ ତାକୁ କଣାଯୁକ୍ତ ହାଣ୍ଡି ରେ ପକାଇ ଛାଣି ଦିଅ।

##
୯. ଗୋଟେ ହାଣ୍ଡି ଯେଉଁଥିରେ ପୁରା ବିରୟାନି ରାନ୍ଧିହେବ, ପରତ କରି ସଜାଇବା ଆରମ୍ଭ କର। ପ୍ରଥମ ପରତ ରେ ରନ୍ଧା ପରିବା ର ୧/୩ ଭାଗ (୫ମ ପାଦ) ଏବଂ ୧/୩ ଭାଗ କାଜୁ କିସମିସ୍। ୨ୟ ପରତରେ ୧/୩ ଭାଗ ରନ୍ଧା ଭାତ (୮ମ ପାଦ) ତା’ଉପରେ ୧/୩ ଭାଗ ଭଜା ପିୟାଜ (୧ମ ପାଦ) ଏବଂ ୧/୩ ଭାଗ କେଶର ଦୁଧ। ଏହି କ୍ରମରେ ୬ ପରତ ହେଲାଯାଏଁ୧ମ ଏବଂ ୨ୟ ପରତ କୁ ସଜାଇ ଦିଅ।

୧୦. ହାଣ୍ଡି କୁ ଘୋଡାଇ ଦିଅ ଏବଂ ଗରମ ତାୱା ଉପରେ ରଖ। ମଧ୍ୟମ ନିଆଁ ରେ ୫ମିନିଟ୍ ଏବଂ ଧିମା ନିଆଁ ରେ ୭ ମିନିଟ୍ ରାନ୍ଧ।
୧୧. ଚୁଲୀ ରୁ ହାଣ୍ଡି କୁ ଓଲ୍ହାଇ ଆଣ| ବିରୟାନି ରେ ସମସ୍ତ ଜିନିଷ ଭଲଭାବେ ମିଳିଲା ଭଳିଆ ମିଳାଅ।
୧୨. ଶାକାହାରୀ ଦମ୍ ବିରୟାନି ବର୍ତ୍ତମାନ ପରଶି ବାକୁ ପ୍ରସ୍ତୁତ!

ବ୍ୟଞନ ସାଥେ କିଛିପାଦ ଟିପ୍ପଣୀ

୧. ତଳେ କଣାଯୁକ୍ତ ହାଣ୍ଡି ପାଣି ଛାଣିବାକୁ 

୨. ବଡ଼ ମୁହାଁ ଗଭୀର ହାଣ୍ଡି

##
ତୁମେ ଜଣେ ଖାଦ୍ୟ ଗଣିତ ପ୍ରବୀଣ କି?
ବାଷା ଭଳିଆ ତୁମେ ୨୪ ଲୋକଙ୍କ ପାଇଁ ସ୍ୱାଦିଷ୍ଟ ବିରୟାନି ରାନ୍ଧି ପାରିବ କି? ନାହିଁ? କେତେ ପରିମାଣରେ ସମସ୍ତ ଜିନିଷ ଦରକାର ଏହା ହିସାବ କରିବାରେ ତାକୁ ଯେଭଳି ଶୈନାବୀ ସାହାଯ୍ୟ କଲା ତୁମେ ମଧ୍ୟ ହୁଏତ ସାହାଯ୍ୟ କରିପାର। ଯାଅ, ଚେଷ୍ଟା କର!

୧. ବାଷା ଯଦି ୪ ଲୋକଙ୍କ ପାଇଁ ବିରୟାନି ରାନ୍ଧିବା ପାଇଁ ୧ ପିୟାଜ ଦରକାର କରେ, ୨୪ ଲୋକଙ୍କ ପାଇଁ ବିରୟାନି ସକାଶେ କେତେ ପିୟାଜ ତା’ର ଦରକାର ହେବ?
୨. ବାଷା ଯଦି ୭୨ କୋବି ଖଣ୍ଡ ୨୪ ଲୋକ ବିରୟାନି ପାଇଁ ଦରକାର କରେ ତେବେ ୩ ଲୋକ ପାଇଁ ସେ କେତେ ଖଣ୍ଡ କୋବି ଦରକାର କରିବ?
୩. ଯଦି ବିରୟାନି ବ୍ୟଞ୍ଜନ ରେ ୬ ଲୋକ ପାଇଁ ୩/୪ କପ୍ ଦହି ଦରକାର ବୋଲି ଲେଖା ଅଛି ତେବେ ୪୮     ଲୋକଙ୍କ ପାଇଁ ରାନ୍ଧିଲା ବେଳେ ଆମେ କେତେ ଦହି ବ୍ୟବହାର କରିବା?
୪. ଯଦି ୫ ଲୋକଙ୍କ ବିରୟାନି ପାଇଁ ୪ ବଡ଼ ଚାମଚ ଘିଅ ଦରକାର ହୁଏ। ବାଷା ଯଦି ୩୨ ବଡ଼ ଚାମଚ ଘିଅ   ବ୍ୟବହାର କରୁଛି ତେବେ କେତେ ଲୋକଙ୍କ ପାଇଁ ସେ ରାନ୍ଧୁଛି?
୫. ଯଦି ୮ ଲୋକଙ୍କ ବିରୟାନି ରେ ୨ ଟି ଦୁଇ - ଇଞ୍ଚ ଦାଲଚିନି ଖଣ୍ଡ ଦରକାର ହୁଏ। ତେବେ ୬୪ ଲୋକଙ୍କ ର ବିରୟାନି ପାଇଁ କେତେ ଦୁଇ - ଇଞ୍ଚ ଦାଲଚିନି ଖଣ୍ଡ ଦରକାର ହେବ?

ହିସାବ କଲାପରେ, ଉତ୍ତର ପାଇଁ ପରପୃଷ୍ଠା ଦେଖ। ଠକିବ ନାହିଁ ଠିକ୍ ଅଛି?

##
ଉତ୍ତର:

୧. ୬ ପିୟାଜ
୨. ୯ କୋବି ଖଣ୍ଡ
୩. ୬ କପ୍
୪. ୪୦ ଲୋକ
୫. ୧୬ ଦାଲଚିନି

##
* License: [CC-BY]
* Text: Gayathri Tirthapura
* Illustration: Kabini Amin
* Translation: Indugu Laxmi
* Language: or

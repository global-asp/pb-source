# కాగితం ఆట

##
గాలి రివ్వున వీచింది.  ఒక తెల్ల కాగితం గాలిలో ఎగురుతూ వచ్చింది. 

మంజూ ఆ కాగితాన్ని తీసుకొని, సూర్యుడి బొమ్మ గియటం మొదలు పెట్టింది. 

‘‘ఓహ్! ఇది చూడడానికి ఘోరంగా ఉంది!’’ అనుకుంది. 

ఆ కాయితాన్ని నలిపేసి కిటికీలో నుంచి అవతల పారేసింది. 

##
ఆ కాగితం వసీమ్ నెత్తిమీద పడింది. 

‘‘ఆ! కాగితం బంతి!’’ ఆనందంగా అన్నాడు వసీమ్. 

ఉండ చుట్టిన ఆ కాగితం బంతిని పైకి విసిరి, కిందికి పడుతుంటే చూస్తున్నాడు.

దాన్ని పట్టుకుని ఇంకా ఎత్తుకి విసిరాడు.

##
అది ఇంకా వేగంగా కిందికి పడింది. వసీమ్ ఆ కాగితం బంతిని తన చెల్లలు సయిదా వైపు విసిరాడు. “ఆ! తగిలింది!” అని ఆనందంగా అరిచాడు. సయిదా ఆ కాగితం బంతిని తీసుకుంది. దాంట్లోకి ఒక పెన్సిల్‌ని గుచ్చి, “అన్నా! ఈ లాలీపాప్ కావాలా? నేను పెద్దయ్యాక, నా మిఠాయి దుకాణంలో వందలకొద్దీ లాలీపాప్‌లని అమ్ముతాను,” అంది. 

##
అప్పుడే అక్కడికి బిట్టూ వచ్చాడు.  “నాకు ఆ లాలీపాప్ ఇవ్వవా?” అని అడిగాడు. 

దాన్ని తింటున్నట్టుగా నమిలి, కాగితం విప్పి చుట్టగా చుట్టాడు. 

“టెస్టింగ్, టెస్టింగ్, మైక్ టెస్టింగ్, ఒకటీ, రెండూ, మూడూ!” అన్నాడు. 

“ఇప్పుడు ఒక పాట పాడుతాను.” బిట్టూ ఒక సినిమా పాటని గట్టిగా పాడాడు. 

##
ఆయిపోయాక ఆ నలిగిన కాగితం అతడి దగ్గర నుండి మంజూ తీసుకుంది. 

దాని ముడతలు సరిజేసి, ఒక పడవని తయారు చేసింది. 

“ఈ పెద్ద పడవలో మన గొప్ప పాటగాడు బిట్టూ, ప్రపంచమంతా చుట్టి వస్తాడు,” అంది. 

##
“నేనూ నీతో రావచ్చా?” అని అడిగాడు వసీమ్. 

వసీమ్ ఆ బోటుని తీసుకున్నాడు. జాగ్రత్తగా మడతలని విప్పి, సరి చేసాడు. 

##
ఒక చేతిరుమాలులాగా మడత పెట్టాడు. ఒక మూల కత్తిరించాడు, కాగితం మడత విప్పాడు. 

“అందరూ ఇటు చూడండి! నవ్వరూ ప్లీజ్!” అనడిగాడు వసీమ్ కాగితం పట్టుకొని అందరికీ చూపిస్తూ. దాని మధ్యలో రంధ్రం ఉంది. 

##
సయిదా, బిట్టూ, మంజూ మెల్లగా నవ్వారు. 

తర్వాత గట్టిగా, మరింత బిగ్గరగా నవ్వారు. 

తన కాగితం కెమెరాను వసీమ్ నలిపేశాడు. 

అంతలో అనిల్ వచ్చాడు. అతడి వెనకనే వాళ్ళ గాడిద కూడా వచ్చింది. 

##
అనిల్ మంజూ పెన్సిల్ తీసుకొని, కాగితం మధ్యవున్న రంధ్రం చుట్టూ గీతలు గీశారు. 

అది చూసి మంజూ అంది, “ఈ సూర్యుడి బొమ్మ గొప్పగా ఉంది!” 

##
అక్కడ నిలబడివున్న గాడిద ఆ కాగితం సూర్యుణ్ణి ఒక్క ఉదుటున నోటితో అందుకొని, గబగబా నమిలి మింగేసి గట్టిగా తేన్చేసింది.  తర్వాత ఆ గాడిద ముఖం మీద విచిత్రమైన భావం కనబడింది.  సరిగా నమలకుండా తినడం వల్ల దాని మొఖం అలా మారిపోయిందో, సూర్యుణ్ణి మింగేసినందుకు అలా మారిందో ఎవరు చెప్పగలరు? 

##
* License: [CC-BY]
* Text: Mala Kumar
* Illustration: Ruchi Shah
* Translation: D. Kesava Rao
* Language: te

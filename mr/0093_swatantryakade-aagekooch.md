# स्वातंत्र्याकडे आगेकूच

##
धानी फार चलाख मुलगा होता. आश्रमात नेहमीपेक्षा वेगळा कार्यक्रम ठरवत आहेत याची धानीला कल्पना आली होती. पण त्याला कोणीच काही सांगत नव्हते. धानीला वाईट वाटले. त्याच्या मनात आले, 'मी नऊ वर्षाचा आहे, मी लहान असलो तरी मूर्ख नाही.”'

धानी आणि त्याचे आईवडील एका खास जागेत राहत होते. ती खास जागा म्हणजे अहमदाबाद जवळचा साबरमती आश्रम! गांधीजींच्या या आश्रमात भारतातल्या सर्व भागामधले लोक राहायला येत असत. गांधीजींप्रमाणे हे सर्व लोक देशाच्या स्वांतत्र्यासाठी लढा देत होते. आश्रमातल्या मुक्कामात हे लोक चरख्यावर सूत कातत, भजने गात आणि गांधीजींची भाषणे ऐकत. 

साबरमती आश्रमात प्रत्येकाला काम करावे लागे. स्वयंपाक, साफसफाई, कपडे धुलाई, विहिरीवरून पाणी आणणे, गाई व बकरी यांचे दूध काढणे, भाजीपाल्याची लागवड करणे इत्यादी कामे प्रत्येकजण आवडीने करत असे.  आश्रमात बिन्नी नावाची एक बकरी होती. तिची काळजी घेण्याचे काम धानी करत असे. बिन्नी त्याची खास मैत्रीण होती. 

##
तिच्याशी बोलण्यात त्याला गंमत वाटायची म्हणून तिचे काम तो आवडीने करायचा! 

त्या दिवशी सकाळी धानीने बिन्नीला ताजा चारा भरवला. तिच्या पाण्याच्या भांड्यातले पाणी बदलले आणि तो तिला म्हणाला, ”आश्रमात काहीतरी वेगळं घडत आहे. गांधीजींच्या खोलीत बसून सर्वजण काहीतरी ठरवत आहेत. मला नक्की माहीत आहे.“ 

जणू काही सगळं समजल्याप्रमाणे बिन्नीने मान हलवली. 

धानीला खूप भूक लागली होती म्हणून तो स्वयंपाकघराकडे निघाला.  बिन्नी देखील त्याच्याबरोबर उड्या मारत गेली. त्याची आई विस्तवावर फुंकर घालत होती. सगळीकडे धूर पसरला होता. 

धानीने आईला विचारले, ”अम्मा गांधीजी कुठे जाणार आहेत का?“ 

धुरामुळे आई खोकत होती, तरीही ती म्हणाली, ”ते एका पदयात्रेला जाणार आहेत.“ 

”पदयात्रा? कुठे जाणार आहेत ते?“ धानीने विचारले. 

”समुद्राजवळच्या कुठल्यातरी गावाला मोर्चा नेणार आहेत. आता प्रश्‍न विचारणे थांबव आणि इथून जा, कारण मला स्वयंपाक पुरा करायचा आहे,“  अम्माने वैतागत  उत्तर दिले.

नंतर धानी भाजीच्या मळयात गेला. तिथे म्हातारा बिंदा बटाटे खणत होता. 

धानी त्याला म्हणाला, ”बिंदाकाका, गांधीजी एका पदयात्रेला जाणार आहेत. तुम्हीपण जाणार का?“ बिंदा काही सांगण्याच्या आतच धानीने पुढचे प्रश्‍न विचारले, ”कोणकोण जाणार आहेत? कुठे जाणार आहेत? हे काय चालले आहे?“ 

खणण्याचे काम थांबून बिंदा म्हणाला, ”मी तुझ्या सर्व प्रश्‍नांची उत्तरे देईन, पण आधी तुझ्या त्या बकरीला बांधून ठेव. ती माझी भाजी खाते आहे.“ 

##
धानीने बिन्नीला जवळच्या लिंबाच्या झाडाला बांधून ठेवले आणि मग बिंदाने त्याला गांधीजींच्या पदयात्रेबद्दल माहिती दिली. गांधीजी आणि आश्रमातील इतर काही लोक मिळून गुजरातमधून चालत जाऊन समुद्रकिनारी असलेल्या दांडीला पोहचणार होते. त्यांना तिथे पोहचायला एक महिना लागणार होता, आणि वाटेत बरीच गावे पार करून त्यांना पुढे जायचे हाते. दांडीला पोहचल्यावर समुद्राच्या पाण्यापासून मीठ तयार करण्याचा त्यांचा बेत होता. 

”मीठ?“ धानी आश्‍चर्याने म्हणाला, ”मीठ कशाला करायचं? मीठ तर कुठल्याही दुकानात मिळू शकते.“ 

बिंदा हसत म्हणाला, ”अरे ते मला माहीत आहे, पण गांधीजींची एक योजना आहे. तुला माहीत आहे ना, गांधीजी नेहमी काही गोष्टींविरूद्ध लढा देत असतात. हो ना?“ 

धानी म्हणाला, ”हो मला माहीत आहे. स्वातंत्र्य मिळवण्यासाठी इंग्रजसरकारविरूद्ध सत्याग्रह करून लढा देत असतात. पण मिठासाठी लढा कशाला, मला तर तो वेडेपणाच वाटतो.“ 

”धानी, हा वेडेपणा नाही. मिठासाठी आपल्याला सरकारला कर द्यावा लागतो. प्रत्येक माणसाला मिठाची गरज आहे. प्रत्येक भारतीयाला, अगदी गरीब माणसालादेखील मिठावरचा हा कर द्यावा लागतो,“ बिंदाकाकाने धानीला समजावण्याचा प्रयत्न केला. 

धानीचे डोळे रागाने लाल झाले, तो म्हणाला, ”हा अन्याय आहे.“ 

बिंदा म्हणाला, ”हो, हा अन्यायच आहे, एवढंच नाहीतर भारतीयांना मीठ तयार करण्याचा अधिकारपण नाही. महात्माजींनी इंग्रज सरकारला मिठावरचा कर रद्द करण्यास सांगून पाहिले पण त्यांनी नकार दिला. म्हणून दांडीला चालत जाऊन समुद्राच्या पाण्यापासून स्वतः मीठ तयार करण्याचे गांधीजींनी ठरविले आहे.“

धानीने काळजीच्या स्वरात विचारले, ”पण त्यासाठी एक महिना पदयात्रा? गांधीजी थकून जातील. त्यापेक्षा ते बस किंवा रेल्वेने का जात नाहीत?“ 

बिंदा म्हणाला, ”कारण गांधीजी पदयात्रा करत निघाले तर ही बातमी गावोगावी पसरेल. वर्तमानपत्रात मोर्चाचे फोटो येतील. रेडिओवर बातम्या येतील. त्यामुळे जगातील सर्व लोकांना समजेल की आम्ही स्वातंत्र्यासाठी लढा देत आहोत. आणि मग इंग्रज सरकारला थोडातरी धक्का बसेल.“ 

”वा! गांधीजी किती हुशार आहेत!“ धानीचे डोळे आनंदाने चमकले. 

धानीचे बोलणे एकून बिंदाचेही डोळे चमकले, तो म्हाणाला, ”गांधीजी खरोखरच फार हुशार आहेत. त्यांनी व्हाइसरॉयला पत्र लिहून त्यांच्या ह्या कार्यक्रमाची माहिती दिली आहे, पण या पदयात्रेमुळे काय घडू शकेल याची इंग्रज सरकारला कल्पनाच आलेली नाही.“ 

बिंदाकाकांकडून एवढी माहिती मिळाल्यावर धानी फिरतफिरत गांधीजींच्या झोपडीजवळ आला, आणि त्याने खिडकीतून आत पाहिले. आश्रमातले लोक गांधीजींशी बोलत होते. दांडीला पोहचण्याच्या मार्गाविषयी त्यांची चर्चा चालू होती. त्यांच्यात धानीचे वडीलही होते. ते पाहून धानीला खूप आनंद झाला. 

दुपारी आश्रमात शांतता होती, धानी वडिलांच्या शोधात निघाला. त्याचे वडील एका झाडाखाली चरख्यावर सूत कातत बसले होते. 

”पिताजी, तुम्ही व अम्मा दांडीयात्रेला जाणार आहात का?“ धानीने थेट प्रश्र विचारला. 

पिताजी म्हणाले, ”फक्त मीच जाणार आहे. तू आणि अम्मा इथेच राहणार आहात.“ 

धानी म्हणाला, ”मी पण तुमच्याबरोबर येणार.“ 

”वेडेपणा करू नकोस. खूप लांबचा रस्ता आहे. तू चालू शकणार नाहीस. आश्रमातले तरुण लोकच जाणार आहेत.“ 

”मी नऊ वर्षाचा आहे, आणि तुमच्यापेक्षा जोरात पळू शकतो,“  धानीने हट्ट धरला, ”मी येणारच, तुम्ही मला अडवू शकणार नाहीं.“ 

हातातले चरख्याने काम थांबवून पिताजी शांतपणाने म्हणाले, ”गांधीजींनी निवडलेले लोकच दांडीयात्रेला जाऊ शकतात.“ 

##
”ठीक आहे, मी गांधीजींशी बोलतो, मला खात्री आहे ते परवानगी देतील,“ असे म्हणून धानी निधून गेला. 

गांधीजी कायम कामात असत. त्यांना एकट्याला गाठणे सोपे नव्हते. पण त्याचे म्हणणे ऐकायला गांधीजींना केव्हा वेळ असू शकेल याची धानीला पूर्ण कल्पना होती. रोज पहाटे ते आश्रमात फेरफटका मारत असत, व तीच वेळ त्यांच्याशी बोलायला योग्य असेल असा विचार धानीने केला. 

दुसर्‍या दिवशी सूर्योदयाच्या वेळी गांधीजींना शोधण्यासाठी धानी बिन्नीला घेऊन घरातून बाहेर पडला. गायींच्या पाठीवर हात फिरवण्यासाठी गांधीजी गोठयात गेले. नंतर ते भाजीच्या मळयात गेले.

भाजीपाल्याची पाहणी केली. बिंदाकाकांशी थोडावेळ बोलले. धानी आणि बिन्नी दोघेही गांधीजींच्या मागेमागे फिरत होते. 

शेवटी गांधीजी स्वतःच्या झोपडीकडे निघाले. ओटयावर चरखा घेऊन बसले. मग त्यांनी धानीला हाक मारली, ”बाळा, इकडे ये." धानी धावतच गांधीजींजवळ गेला. बिन्नीही बरोबर होतीच. 

”बाळ, तुझे नाव काय?“ गांधीजींनी विचारले. 

”माझे नाव धानी आहे गांधीजी,“ धानी म्हणाला. 

”ही तुझी बकरी आहे का?“ 

”होय गांधीजी, ही माझीच बकरी आहे. ही माझी खास मैत्रीण आहे. मी हिची काळजी घेतो. आणि गांधीजी, रोज तुम्ही हिचेच दूध पिता,“ धानी अभिमानाने म्हणाला. 

त्यावर गांधीजी कौतुकाने म्हणाले, ”फार छान! पण मला सांग, तू आणि बिन्नी माझ्या मागेमागे का फिरत आहात?“ 

धानी घाबरतच म्हणाला, ”मला तुम्हाला काही विचारायचे आहे. मी तुमच्याबरोबर दांडीला येऊ का?“गांधीजी हसून म्हणाले, “बेटा, तू फारच लहान आहेस. दांडी इथून 385 किलोमीटर दूर आहे, आणि तुझ्या पिताजींसारखे तरुण लोकच माझ्याबरोबर एवढे मोठे अंतर चालू शकतील.”  

##
”पण तुम्ही तर तरुण नाही. तुम्ही थकणार नाही का?“ 

”मी पुष्कळ वेळ चालू शकतो, मला सवय आहे.“ 

”मी पण पुष्कळ वेळ चालू शकतो,“ धानी हट्टाने म्हणाला. विचार केल्यासारखे दाखवून गांधीजी म्हणाले, ”बरोबर आहे. पण मला एक शंका आहे. तू जर माझ्याबरोबर आलास, तर बिन्नीची काळजी कोण घेईल? इतक्या दूरवर चालून आल्यावर मला खूप थकवा येईल. परत आल्यावर पुन्हा ताकदवान होण्यासाठी मला खूप दुधाची गरज लागेल. बरोबर आहे ना?“ 

”गांधीजी तुम्ही म्हणता ते बरोबर आहे. बिन्नीची काळजी माझ्याशिवाय कोणीही घेऊ शकणार नाही. मी तिला चारा भरवला तरंच ती खाते. तिला काय आवडते ते फक्त मलाच कळतं,“ असे म्हणत धानीने प्रेमाने बिन्नीच्या डोक्यावरून हात फिरवला. 

”छान!“ गांधीजी म्हणाले, ”मग आश्रमातच राहून माझ्यासाठी तू बिन्नीची काळजी घेशील का?“ 

”होय गांधीजी, तुमच्यासाठी मी बिन्नीची काळजी घेईन. बिन्नी आणि मी तुमच्या परत येण्याची वाट पाहू.“ 

##
इतिहासातील रोचक घटना

1. मार्च 1930 मध्ये गांधीजींनी दांडी पदयात्रेचे नेतृत्व केले. गुजरातमधल्या निरनिराळया भागातून 24 दिवस गांधीजी व त्यांचे अनुयायी चालत जात होते. वाटेत सगळीकडे त्यांचे जोरदार स्वागत होत असे. लोक उत्साहाने गाणी गात गांधीजींना फुले देऊन त्यांचे स्वागत करत असत. जगातील सर्व वर्तमानपत्रात त्या दांडीयात्रेच्या बातम्या छापून येत असत. 

2. दांडीला पोहचल्यावर गांधीजी व त्यांच्या सहकार्‍यांनी समुद्रावरील मीठ गोळा केले म्हणून त्यांना अटक झाली. ही बातमी वार्‍यासारखी लोकात पसरली आणि असहकार चळवळीची ठिणगी पेटली. लोकांनी शाळा, विद्यालये आणि कार्यालयांवर बहिष्कार टाकला. 

3. या दांडीयात्रेत गांधीजींबरोबर 78 स्वयंसेवक होते. ते सर्वजण 385 किलोमीटर्सचे अंतर चालून गेले. 

4. दांडीयात्रा 1930 साली 12 मार्चला सुरू झाली आणि 5 एप्रिल संपली. सर्वांत लहान स्वयंसेवक 16 वर्षाचा होता. 

5. 2005 हे वर्ष म्हणजे दांडीयात्रेची 75 वी जयंती होती. 

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Shailaja Soman
* Language: mr

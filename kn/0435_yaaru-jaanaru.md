# ಯಾರು ಜಾಣರು?

##
ಒಂದಾನೊಂದು ಕಾಲದಲ್ಲಿ ಸದಾ ಸಿಡುಕುತ್ತಾ ಮಂಕಾಗಿರುವ ಒಬ್ಬ ರೈತನಿದ್ದ. ಆದರೆ ಅವನ ಹೆಂಡತಿ ಅವನಂತಿರಲಿಲ್ಲ. ಅವಳು ಯಾವಾಗಲೂ ಕಷ್ಟಪಟ್ಟು ದುಡಿಯುತ್ತಾ, ಸದಾ ಹಸನ್ಮುಖಿಯಾಗಿರುವವಳು. ಆದರೆ ಅವಳ ಗಂಡನಾದ ಮಂಕು ಮಾದಯ್ಯ ಯಾವಾಗಲೂ ಅವಳನ್ನು ಒಂದಲ್ಲ ಒಂದು ಕೊಂಕುನುಡಿಯಿಂದ ಹೀಯಾಳಿಸುತ್ತಿದ್ದ. ಅವಳು ಬರೀ ಪೆದ್ದು, ಯಾವ ಸಣ್ಣ ಕೆಲಸವನ್ನೂ ಸರಿಯಾಗಿ ಮಾಡಲು ಅವಳಿಂದ ಸಾಧ್ಯವಾಗದೆಂದು ಅವನು ಯೋಚಿಸುತ್ತಿದ್ದ.

ಒಂದು ಸಂಜೆ ಮಂಕು ಮಾದಯ್ಯ ಅಸಮಾಧಾನದಿಂದಲೇ ಹೊಲದಿಂದ ಮನೆಗೆ ಬಂದ. ಅವನ ಹೆಂಡತಿ ಮನೆಗೆಲಸದಲ್ಲಿ ನಿರತಳಾಗಿದ್ದರಿಂದ ಅವನು ಬಾಗಿಲು ಬಡಿದಾಗ ಕೂಡಲೇ

ತೆರೆಯಲು ಒಂದೆರಡು ನಿಮಿಷ ತಡಮಾಡಿದಳು. ಇದರಿಂದ ಕೋಪಗೊಂಡ ಮಾದಯ್ಯ ಹೆಂಡ ಕುಡಿದ ಕೋತಿಯಂತಾದ. ಅವನು ಹೆಂಡತಿಯ ಮೇಲೆ ಕೂಗಾಡಿದ ಮಗುವನ್ನು ಬೈದ, ನಾಯಿಯ ಬಾಲವನ್ನು ತುಳಿದ. ಕೋಪದಿಂದ ಹಲ್ಲುಗಳನ್ನು ಕಡಿಯುತ್ತಾ ಅಬ್ಬರದಿಂದ ಅವರೆಲ್ಲರ ಮೇಲೂ ರೇಗಾಡಿದ.

##
ಕೂಗಿಕೂಗಿ ಅವನು ಸುಸ್ತಾದ ಮೇಲೆ ಅವನ ಹೆಂಡತಿ ಕೇಳಿದಳು,
"ಛೀ!ಛೀ! ಯಾಕಿಷ್ಟು ರಂಪಮಾಡ್ತೀರಾ! ನಾಳೆ ನಾನು ಹೊಲಕ್ಕೆ ಹೋಗಿ ಅಲ್ಲಿ ಕೆಲಸ ಮಾಡುತ್ತೇನೆ. ನೀವು ಮನೇಲಿದ್ದು ಇಲ್ಲಿನ ಕೆಲಸಗಳನ್ನು ನಿಭಾಯಿಸಿ. ಇದು ನಿಮಗೆ ಒಪ್ಪಿಗೆ ತಾನೇ?"

"ಇದೊಂದು ಒಳ್ಳೇಯೋಚನೆಯೇ ಸರಿ!" ಎಂದು ಮಾದಯ್ಯ ಒಪ್ಪಿದ. ತಾನು ಕೂಡ ಜಾಣನೆಂದು ಭಾವಿಸಿದ್ದ ಮಾದಯ್ಯ ಅವಳಿಗೆ ಒಂದು ದೊಡ್ಡ ಪಾಠವನ್ನು ಕಲಿಸಿ ಕೊಡಬೇಕೆಂದು ಯೋಚಿಸಿದ. ಕೆಲಸವನ್ನು ಹೇಗೆ ಮಾಡಬೇಕೆಂದು ನಿನಗೆ ನಾನು ಮಾಡಿ ತೋರಿಸುತ್ತೇನೆ.

ಮರುದಿನ ಬೆಳಿಗ್ಗೆ ಅವನು ಹೆಂಡತಿಯನ್ನು ಕೆಲಸಮಾಡಲು ಹೊಲಕ್ಕೆ ಕಳುಹಿಸಿ ತಾನು ಮೊದಲನೆಯದಾಗಿ ಬೆಣ್ಣೆಯನ್ನು ಕಡೆಯಲು ಶುರುಮಾಡಿದ. ಆದರೆ ಬೇಗನೆ 'ಈ ಕೆಲಸ ತಾನು ಎಣಿಸಿದಷ್ಟು ಸುಲಭವಲ್ಲ!' ಎನ್ನುವುದು ಅವನಿಗೆ ಮನದಟ್ಟಾಯಿತು.

ಅಷ್ಟೇ ಅಲ್ಲ! ಅವನಿಗೆ ತಕ್ಷಣ ದಾಹವಾಯಿತು. ಕೂಡಲೇ ಅವನು ಸ್ವಲ್ಪ ಹೆಂಡವನ್ನು ಕುಡಿಯಲು ನೆಲಮಾಳಿಗೆಗೆ ಹೋದ.

ಅವನು ಹೆಂಡದ ಪೀಪಾಯಿ ನಲ್ಲಿಯನ್ನು ತಿರುಗಿಸುತ್ತಿರುವಾಗಿ ಅವನಿಗೆ ಮೇಲಿರುವ ಅಡುಗೆಮನೆಯಲ್ಲಿ ಹಂದಿ ಶಬ್ದ ಕೇಳಿಸಿತು.

"ಚ್! ಚ್! ಆ ಹಾಳಾದ ಹಂದಿ ಬೆಣ್ಣೆ ಪಾತ್ರೆ ಬಳಿಗೆ ಬಂದಿರಬೇಕು. ಅದಕ್ಕೆ ಎಂದೂ ಮರೆಯದಂತೆ 

ಒಂದು ಪಾಠವನ್ನು ಕಲಿಸ ಬೇಕು," ಎಂದು 

ಗುಡುಗಿದ ಮಾದಯ್ಯ.

##
ಅವನು ನಲ್ಲಿಯನ್ನು ಮುಚ್ಚಲೂ ಕಾಯದೇ, "ಛೇ! ಹೇಯ್! ಹೋಗು!" ಎಂದು ಕೂಗುತ್ತಾ ಬೇಗ ಮೆಟ್ಟಿಲ ಹತ್ತಿ ಧಾವಿಸಿದ. ಆದರೆ ಮಾದಯ್ಯ ಅಡುಗೆಮನೆಯನ್ನು ತಲುಪುವುದರೊಳಗೆ ಆಗಬೇಕಾಗಿದ್ದ ಅನಾಹುತ ನಡೆದೇ ಹೋಗಿತ್ತು.

ಹಂದಿ ಕಡೆದ ಬೆಣ್ಣೆ ಎಲ್ಲವನ್ನು ತಿಂದುಬಿಟ್ಟಿತ್ತು. ಅದೂ ಸಾಲದಂತೆ ಅಡುಗೆಮನೆಯ ನೆಲದ ಮೇಲೆ ಬಿದ್ದಿರುವ ಕೆನೆಯನ್ನು ಸಂತೋಷದಿಂದ ನೋಡುತ್ತಾ ನಿಂತಿತು. ಮಾದಯ್ಯ ಕೊಟ್ಟ ಬಲವಾದ ಹೊಡೆತದಿಂದ ಆ ಹಂದಿ ಸತ್ತು ಬಿದ್ದಿತು.

ಆಗ ಮಾದಯ್ಯನಿಗೆ ತಾನು ಹೆಂಡದ ನಲ್ಲಿಯನ್ನು ಮುಚ್ಚದಿರುವ ವಿಷಯ ನೆನಪಿಗೆ ಬಂತು. ಅವನು ತಕ್ಷಣ ನೆಲಮಾಳಿಗೆಗೆ ಓಡಿದ. ಆದರೆ ಹೊತ್ತು ಮೀರಿತ್ತು. ಹೆಂಡವೆಲ್ಲವೊ ಪೀಪಾಯಿಯಿಂದ ಚೆಲ್ಲಿಹೋಗಿತ್ತು. ಅವನ ಗಂಟಲು ಒಣಗಿಹೋಗಿತ್ತು. ಅವನು 

ಮೆಟ್ಟಲಿನಲ್ಲಿ ಮೇಲೆ, ಕೆಳಕ್ಕೆ ಏರಿಳಿಯುತ್ತಿದ್ದುದರಿಂದ ಏದುಸಿರು ಬಿಡುತ್ತಾ ನಿಂತಿದ್ದಾಗ ದನದ ಕೂಗು ಕೇಳಿಸಿತು.

ದನವನ್ನು ಕುರಿತು ಯೋಚಿಸುವಷ್ಟು ಪುರಸತ್ತು ಮಾದಯ್ಯನಿಗಿರಲಿಲ್ಲ. ಅವನು ಅದಕ್ಕೆ ಮೇವನ್ನಾಗಲೀ ಅಥವಾ ಒಂದು ತೊಟ್ಟು ನೀರನ್ನಾಗಲೀ ಕೊಟ್ಟಿರಲಿಲ್ಲ. ಅದನ್ನು ಮೇಯಿಸಲು ಹುಲ್ಲುಗಾವಲಿನವರೆಗೆ ಕರೆದುಕೊಂಡು ಹೋಗುವುದಕ್ಕೂ ಅವನಿಗೆ ಸೋಮಾರಿತನ.

ತನ್ನ ಮನೆಯ ಛಾವಣಿಯ ಮೇಲೆ ಸ್ವಲ್ಪ ಹುಲ್ಲು ಇರುವುದು ಅವನ ನೆನಪಿಗೆ ಬಂತು. ಅವನ ಮನೆಯು ಒಂದು ಕಡಿದಾದ ಬೆಟ್ಟದ ತಪ್ಪಲಿನಲ್ಲಿದೆ. ಒಂದು ಸಮತಲವಾದ ಮರದ ಹಲಗೆಯನ್ನು ಛಾವಣಿಯಿಂದ ನೆಲದವರೆಗೆ ಹಾಕಿದರೆ ಅದರ ಮೇಲೆ ದನವನ್ನು ಹತ್ತಿಸಿ, ಹುಲ್ಲನ್ನು ಮೇಯುವಂತೆ ಮಾಡಬಹುದು ಎಂದು ಭಾವಿಸಿದನು ಮಾದಯ್ಯ.

ಈಗ ಅವನ ಹಸುಗೂಸು ಅಡುಗೆಮನೆಯ ನೆಲದ ಮೇಲೆ ತೆವಳುತ್ತಿತ್ತು. ಅಡುಗೆಮನೆಯಲ್ಲಿರುವ ಬಟ್ಟಲಿನಲ್ಲಿ ಇನ್ನೂ ಸ್ವಲ್ಪ ಹಾಲಿನ ಕೆನೆಯಿತ್ತು. ಅದು ಚೆಲ್ಲದಂತೆ ಎಚ್ಚರವಹಿಸಲು ಯೋಚಿಸಿದ ಮಾದಯ್ಯ. ಕೂಡಲೇ ಅವನು ಆ ಪಾತ್ರೆಯನ್ನು ತನ್ನ ತಲೆಯ ಮೇಲೆ ಎತ್ತಿಟ್ಟು ಹೊರ ನಡೆದ.

ದನವನ್ನು ಮೇಲ್ಛಾವಣಿ ಮೇಲೆ ಹತ್ತಿಸುವುದಕ್ಕೆ ಮೊದಲು ಅವನು ಅದಕ್ಕೆ ಸ್ವಲ್ಪ ನೀರನ್ನು ಕೊಡಬೇಕಿತ್ತು.

ಮಾದಯ್ಯ ಬಾವಿಯಿಂದ ನೀರನ್ನು ತೆಗೆಯಲು ಬಗ್ಗಿದಾಗ ಅವನಿಗೆ ಹೊಸ ಸಮಸ್ಯೆ ಬಂದು ಕಾಡಿತು. ತಲೆಯ ಮೇಲಿರುವ ಪಾತ್ರೆಯಿಂದ ಹಾಲಿನಕೆನೆ ಎಲ್ಲವೂ ಕೆಳಗೆ ಚೆಲ್ಲಿತು. ಅದು ಅವನ ತಲೆಯ ಮೇಲಿಂದ ಸುರಿದು, ಅವನ ತೋಳಿನ ಮೇಲೆ ಹರಿದು ಅವನ ಕಣ್ಣು, ಮೂಗು, ಕಿವಿಗಳಲ್ಲಿ ತುಂಬಿ ಹೋಯಿತು. ಆನಂತರ ಅದು 'ಬಳಕ್ ಬಳಕ್ ಬಳಕ್' ಎಂದು ಬಾವಿಯಲ್ಲಿ ಬಿದ್ದಿತು.

ಅಷ್ಟೊತ್ತಿಗೆ ಊಟದ ಸಮಯ ಮೀರಿ ಹೋಯಿತು. ಮಾದಯ್ಯ ಆಗ ತಾನು ಮಾಡಬೇಕಾದ ಯಾವ ಕೆಲಸವನ್ನೂ ಮುಗಿಸಿದಲಿಲ್ಲ. ಅವನು ಬೆಣ್ಣೆಯನ್ನು ಕಡೆದಿರಲಿಲ್ಲ, ಮನೆಯನ್ನು ಗುಡಿಸಿರಲಿಲ್ಲ, ಹಸುವಿಗೆ ಮೇವನ್ನು, ಹಸುಗೂಸಿಗೆ ಊಟವನ್ನು, ನಾಯಿಗೆ ಆಹಾರವನ್ನೂ ನೀಡಿರಲಿಲ್ಲ. ಹೀಗೆ ಹೇಳುತ್ತಾ ಹೋದರೆ ಈ ಪಟ್ಟಿ ಇನ್ನೂ ಉದ್ದವಾಗುತ್ತದೆ.

ತಾನು ಯಾವುದನ್ನೂ ಮಾಡಿಲ್ಲ ಎನ್ನುವುದನ್ನು ಯೋಚಿಸುವುದಕ್ಕೂ ಸಾಧ್ಯವಾಗದಷ್ಟು ಬಳಲಿದ್ದ ಮಾದಯ್ಯ.

##
ಅವನು ದನವನ್ನು ಮೇಲ್ಛಾವಣಿಗೆ ಹತ್ತಿಸುವಷ್ಟರಲ್ಲಿ ಮಗುವಿಗೆ ತುಂಬಾ ಹಸಿವಾಯಿತು. ಅದು, "ಆ! ಊ! ಈ!" ಎಂದು ಹಸಿವಿನಿಂದ ಚೀರಾಡುತ್ತಿತ್ತು.

ಆದ್ದರಿಂದ ಮಾದಯ್ಯ ಅದಕ್ಕಾಗಿ ಸ್ವಲ್ಪ ಗಂಜಿಯನ್ನು ಬೇಯಿಸಲು ತೀರ್ಮಾನಿಸಿದ! ಅವನು ಒಲೆ ಹತ್ತಿಸಿ, ಗಂಜಿ ಬೇಯಿಸಲು ಒಂದು ನೀರು ತುಂಬಿದ ಪಾತ್ರೆಯನ್ನು ಅದರ ಮೇಲಿಟ್ಟ. ಆಗ ದಿಢೀರನೆ ಅವನಿಗೊಂದು ಭಯಂಕರವಾದ ಯೋಚನೆ ಹೊಳೆಯಿತು. ಮೇಲ್ಛಾವಣಿ ತುಂಬಾ ಕೆಳಗೆ ಸರಿಯಿತು. ಹಸು ಛಾವಣಿಯಿಂದ ಕೆಳಗೆ ಬಿದ್ದಿತೇ? ಹಾಗೇನಾದರು ಅದರ ಕಾಲುಗಳು ಮಾತ್ರವಲ್ಲ, ಅದರ ಗೊಣು ಮುರಿದಿರಬಹುದು!

ಅವನು ಹಗ್ಗವನ್ನು ಹಸುವಿನ ಕುತ್ತಿಗೆಗೆ ಕಟ್ಟಲು ಛಾವಣಿಯನ್ನು ಹತ್ತಿದ. ಹಗ್ಗದ ಒಂದು ಕೊನೆಯನ್ನು, ಅವನು ಅದರ ಕುತ್ತಿಗೆಗೆ ಕಟ್ಟಿದ. ಎರಡನೆಯ ಕೊನೆಯನ್ನು ಕಟ್ಟಲು ಛಾವಣಿಯ ಮೇಲೆ ಏನು ಇರಲಿಲ್ಲ. ಆದ್ದರಿಂದ ಮಾದಯ್ಯ ಸಡಿಲವಾದ ಹಗ್ಗದ ಕೊನೆಯನ್ನು ಅಡುಗೆಮನೆಯ ಹೊಗೆಗೂಡಿಗೆ ತಗುಲಿಸಿ, ಅಡುಗೆಮನೆಗೆ ಹೋದ.

##
ನಂತರ ಅವನು ಅಲ್ಲಿ ನೇತಾಡುತ್ತಿರುವ ಒಂದು ಹಗ್ಗದ ಕೊನೆಯನ್ನು ತನ್ನ ಕಾಲಿಗೆ ಸುತ್ತಿಕೊಂಡ. ಒಲೆಯ ಮೇಲಣ ಪಾತ್ರೆಯಲ್ಲಿರುವ ನೀರು ಕುದಿಯತೊಡಗಿತ್ತು. ಆ ಸಮಯದಲ್ಲೇ ಛಾವಣಿ ಮೇಲಿದ್ದ ದನ ಆಯತಪ್ಪಿ ಕೆಳಗೆ ಬೀಳಲಾರಂಭಿಸಿತು!

ದನ ತುಂಬಾ ಭಾರವಾದ ಪ್ರಾಣಿ. ಮಾದಯ್ಯ, ಅವನ ಹೆಂದತಿ, ಅವನ ಮಗು, ಅವನ ನಾಯಿ - ಎಲ್ಲರೂ ಸೇರಿದರೂ ಆ ಭಾರಕ್ಕಿಂತ ಹಸುವಿನಭಾರ ತುಂಬಾ ಅಧಿಕ. ತನಗೆ ಕಟ್ಟಿರುವ ಹಗ್ಗವನ್ನು ಎಳೆಯುತ್ತಾ ದನ ನಿಧಾನವಾಗಿ ಛಾವಣಿಯಿಂದ ಕೆಳಗೆ ಜಾರುತ್ತಿತ್ತು.

ಮಾದಯ್ಯ ಹಗ್ಗದ ಒಂದು ಕೊನೆಯನ್ನು ತನ್ನ ಕಾಲಿಗೆ ಸುತ್ತಿಕೊಂಡಿದ್ದರಿಂದ ಅದು ಅವನನ್ನೂ ಹೊಗೆಗೂಡಿನವರೆಗೆ ಎಳೆಯಿತು. ಅಲ್ಲಿ ಹೊಗೆಗೂಡಿನ ಬಳಿ ಸಿಕ್ಕಿಕೊಂಡು ಮೇಲೆ ಅಥವಾ ಕೆಳಗೆ ಹೋಗಲಾರದೆ ಒದ್ದಾಡಿದ ಮಾದಯ್ಯ.

ಸಂಜೆ ಅವನ ಹೆಂಡತಿ ಮನೆಗೆ ಹಿಂದಿರುಗುವವರೆಗೂ ಅವನು ಅಲ್ಲೇ ನೇತಾಡುತ್ತಿದ್ದ. ಅವಳು ಮನೆಯ ಪಕ್ಕದಲ್ಲಿ ಸ್ವಲ್ಪ ಎತ್ತರದಲ್ಲಿ ಗಾಳಿಯಲ್ಲಿ ಒದ್ದಾಡುತ್ತಿರುವ ದನವನ್ನು ನೋಡಿದಳು. ತಕ್ಷಣ ಅವಳು ಆ ಹಗ್ಗವನ್ನು ಕತ್ತರಿಸಿದಾಗ, ದನ ದಢಕ್ಕನೆ ನೆಲದ ಮೇಲೆ ಬಿದ್ದಿತು.

ಇಲ್ಲಿ ಛಾವಣಿಯಿಂದ ಪಲ್ಟಿ ಹೊಡೆಯುತ್ತಾ ಬಂದ ಮಾದಯ್ಯ ಮನೆಯೊಳಗೆ ಬಿದ್ದ. ಬೀಳುವಾಗ ಅವನು ತಲೆಕೆಳಗಾಗಿ ಬಿದ್ದು, ಅವನ ತಲೆ ಗಂಜಿ ಬೇಯುತ್ತಿರುವ ಪಾತ್ರೆಯಲ್ಲಿಗೆ ಬಿದ್ದಿತು.

ನಂತರ ಏನಾಗಿರಬಹುದೆಂದು ಊಹಿಸಬಲ್ಲಿರಾ? ಅವನು ಮತ್ತೆಂದೂ ಕೆಲಸ ಹೇಗೆ ಮಾಡಬೇಕೆಂದು ಹೆಂಡತಿಗೆ ಸಲಹೆ ನೀಡಲು ಮುಂದೆ ಬರಲಿಲ್ಲ.

##
ನಿಮ್ಮ ವೈಕಿಂಗ್ ಹಡಗನ್ನು ತಯಾರಿಸಿ

ಸುಮಾರು 1200 ವರ್ಷಗಳ ಹಿಂದೆ, ನಾರ್ವೇ ವೈಕಿಂಗ್‌ಗಳ ತವರು ಮನೆಯಾಗಿತ್ತು. ಅಲ್ಲಿನ ಜನ ಭಾರೀ ಪ್ರವಾಸಪ್ರಿಯರಾದ್ದರಿಂದ ಅವರು ಸುಂದರವಾದ ದೊಡ್ಡ ಹಡಗುಗಳಲ್ಲಿ ಯೂರೋಪ್, ಅಟ್ಲಾಂಟಿಕ್ ಸಮುದ್ರಗಳ ಮೇಲೆ ಯಾನವನ್ನು ಕೈಗೊಂಡರು. ನಿಮ್ಮ ಸ್ವಂತ ವೈಕಿಂಗ್ ಹಡಗನ್ನು ತಯಾರಿಸಿ, ನೀವು ಜೀವಿತ ಕಾಲದ ಸಾಹಸಮಯೀ ಪ್ರವಾಸವನ್ನು ಕೈಗೊಂಡರೆ ಹೇಗಿರುತ್ತದೆ?

##
ನಿಮಗೆ ಬೇಕಾಗಿರುವುದು

ಬಿಳಿ ಚಾರ್ಟ್ ಕಾಗದದ ಹಾಳೆ 

ಹಂಚಿ ಕಡ್ಡಿ 

ಗಮ್ ಅಥವಾ ಪೇಸ್ಟ್

ಪೋಸ್ಟರ್ ಅಥವಾ ವಾಟರ್ ಕಲರ್ ಪೆಯಿಂಟ್ಸ್  

ಬ್ರಷ್‌ಗಳು, ಕತ್ತರಿ, ಇಂಚು ಪಟ್ಟಿ

ಪೆನ್ಸಿಲ್

ಹಳೆಯ  ಬೆಂಕಿ ಪೊಟ್ಟಣದಲ್ಲಿ ಕೆಲವು ಸಣ್ಣ ಕಲ್ಲುಗಳು.

##
ಹಡಗನ್ನು ಮಾಡುವ ವಿಧಾನ:

1. ಅರ್ಧ ಚಾರ್ಟ್ ಪೇಪರ್ ಹಾಳೆಯಲ್ಲಿ ಮೇಲೆ ತಿಳಿಸಿದಂತೆ, ಹಡಗಿನ ಬಾಡೀ (ಪ್ರಧಾನ ಭಾಗವನ್ನು) ಬರೆದು, ಅದನ್ನು ಪೇಂಟ್‌ ಮಾಡಿ, ಕತ್ತರಿಸಿರಿ.

2. ಉಳಿದ ಅರ್ಧ ಭಾಗದ ಹಾಳೆಯಲ್ಲಿ ಇಲ್ಲಿ ತೋರಿಸಿರುವಂತೆ ನೌಕಾಪಟ ಹೊರ ಆಕೃತಿಯನ್ನು ಹಾಗೂ ಢಾಲುಗಳನ್ನು ಬರೆಯಿರಿ. ಅವುಗಳನ್ನು ಪೇಂಟ್ ಮಾಡಿ, ಕತ್ತರಿಸಿರಿ.

3. ಇಲ್ಲಿ ತೋರಿಸಿರುವಂತೆ ಹಡಗಿನ ಪ್ರತಿಯೊಂದು ಭಾಗವನ್ನು A ಮತ್ತು B ಗೆರೆಗಳಿಗೆ ನೇರವಾಗಿ ಒಳಮುಖವಾಗಿ ಮಡಚಿರಿ.

4. ಎರಡು ಮುಂಭಾಗ ಹಾಗೂ ಎರಡು ಹಿಂಭಾಗಗಳನ್ನೂ, ಗೋಂದಿನಿಂದ ಅಂಟಿಸಿ. ಈಗ ಹಡಗಿನ ಬಾಡೀ (ಪ್ರಧಾನ ಭಾಗ) ಸಿದವಾಗಿದೆ.

##
ನೌಕಾಪಟವನ್ನು ತಯಾರಿಸಲು          

1. ನೌಕಾಪಟದಲ್ಲಿ ಹಂಚಿ ಕಡ್ಡಿ ಹಿಡಿಯುವಷ್ಟು ಎರಡು ರಂಧ್ರಗಳನ್ನು ಇಲ್ಲಿ ತೋರಿಸಿರುವಂತೆ ಮಾಡಿ ಈ ಎರಡು ರಂಧ್ರಗಳ ಮೂಲಕ ಆ ಕಡ್ಡಿಯನ್ನು ತೂರಿಸಿ.

2. ಬೆಂಕಿ ಪೊಟ್ಟಣದ ನಡುವೆ ಒಂದು ರಂಧ್ರವನ್ನು ಮಾಡಿ, ನೌಕಾಪಟವನ್ನು ಅದರಲ್ಲಿ ತೂರಿಸಿ.

3. ಈಗ ಬೆಂಕಿಪೊಟ್ಟಣವನ್ನು ಹಡಗಿನ ನಡುಭಾಗದಲ್ಲಿ ತೂರಿಸಿ ನೌಕಾಪಟವನ್ನು ಹಡಗಿನಲ್ಲಿ ಆಳವಡಿಸಿ. 

4. ಇಲ್ಲಿ ತೋರಿಸಿರುವಂತೆ ಹಡಗಿನ ಪಕ್ಕಕ್ಕೆ ಢಾಲನ್ನು ಅಂಟಿಸಿ.

ನಿಮ್ಮ ಪ್ರಯಾಣದ ಗಂಟು ಮೂಟೆ ಸಿದ್ಧವಾಗಿದೆಯೇ? ಈಗ ಸಪ್ತಸಮುದ್ರಗಳ ಮೇಲೆ ಪಯಣಿಸಲು ಸಿದರಾಗಿರಿ.

##
* License: [CC-BY]
* Text: Veena Seshadri
* Illustration: Greystroke
* Translation: R. Venkatesh
* Language: kn

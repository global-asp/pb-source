# ಮರಗಳ ನಡುವೆ ಒಂದು ವಿಹಾರ

##
ಮಳೆಯಿಂದ ಭೂಮಿಯೆಲ್ಲಾ ತೊಯ್ದು ಮೃದುವಾಗಿ, ಮಣ್ಣು ಘಮ್ಮೆಂದು ಕಂಪು ಬೀರುತ್ತಿತ್ತು. ರಾಜನ ಹಣ್ಣಿನ ತೋಟ ರಸಭರಿತವಾಗಿ ಕಾಣುತ್ತಿತ್ತು. ಎಲ್ಲಾ ಮರಗಳಿಗೂ ಸ್ನಾನ ಮಾಡಿಸಿ ಪ್ರತಿ ಎಲೆಯನ್ನು ಕೈಯಿಂದ ಉಜ್ಜಿ ತೊಳೆದಂತೆ ಕಾಣುತ್ತಿದ್ದವು.

ಹಿರಿಯ ಮಾಲಿ ಗಿಡವೊಂದನ್ನು ನೆಡೆಸುತ್ತಿದ್ದನು. ಆ ದಿನ ಮುಂಜಾನೆಯಷ್ಟೇ ತೋಡಿದ್ದ ಗುಣಿಯಲ್ಲಿ ಅದನ್ನು ನೆಡಲು ಆತ ಉಳಿದ ಕೆಲಸಗಾರರಿಗೆ ಸೂಚಿಸಿದ. ಆ ಪುಟ್ಟ ಗಿಡವನ್ನು ನಿಧಾನವಾಗಿ ಗುಣಿಗೆ ಇಳಿಸಲಾಯಿತು. ಅದರ ಜೊತೆಯಲ್ಲಿಯೇ, “ಈ ಗಿಡ ಬೆಳೆಯದಿದ್ದರೆ, ನಾನು ನನ್ನ ಕೆಲಸವನ್ನು ಕಳೆದುಕೊಳ್ಳುತ್ತೇನೆ, ನೀವೆಲ್ಲರು ಅರಮನೆಯ ಕತ್ತಲ ಕೋಣೆಯಲ್ಲಿ ಕೊಳೆಯುತ್ತೀರಿ, ಹಾಗೆಯೇ ಇದೇನಾದರು ಚಿಗುರಿದರೆ, ನಿಮ್ಮ ಜೀವನದಲ್ಲಿ ನೀವು ಇನ್ನೆಂದಿಗೂ ದುಡಿಯಬೇಕಾಗಿಲ್ಲ. ನಿಮಗೆ ಅಂತಹ ಭಾರಿ ಬಹುಮಾನ ಸಿಗುತ್ತದೆ,” ಎನ್ನುವ ಹಿರಿಯ ಮಾಲಿಯ ಮಾತುಗಳು ಕೇಳಿಸುತ್ತಿದ್ದವು. ಗಿಡವನ್ನು ನೆಡುವ ಮೊದಲು ಭೂಮಿತಾಯಿಗೆ ಕಾಣಿಕೆ ಅರ್ಪಿಸಲು ಅದರ ಬೇರಿಗೆ ಕಬ್ಬಿನ ಹಾಲನ್ನು ಸುರಿದನು.
ಅಷ್ಟರಲ್ಲಿಯೇ, ರಾಜ ಮತ್ತು ಅವನ ಮಗ ತೋಟದ ಒಳಗೆ ಬಂದರು. ಯುವರಾಜನು ಮೊದಲ ಬಾರಿಗೆ ತನ್ನ ತಂದೆಯೊಂದಿಗೆ ಮರಗಳ ನಡುವೆ ವಿಹರಿಸಲು ಬಂದಿದ್ದನು. “ಅಪ್ಪಾ, ಇದ್ಯಾವ ಗಿಡ?” ಎಂದು ಆಗ ತಾನೆ ನೆಟ್ಟಿದ್ದ ಗಿಡವನ್ನು ತೋರಿಸಿ ಯುವರಾಜ ಕೇಳಿದನು. “ಇದು ದಾಳಿಂಬೆ ಗಿಡ, ತುಂಬಾ ಸುಂದರವಾದ ಹೂಗಳನ್ನು ಬಿಡುವ ಗಿಡ.”
ಯುವರಾಜ, ಸುತ್ತಮುತ್ತ ಇದ್ದ ಮರಗಳನ್ನು ಪ್ರೀತಿಯಿಂದ, ಆಸಕ್ತಿಯಿಂದ ಮೆಚ್ಚಿಕೊಳ್ಳುತ್ತಾ ಹೋದ ತನ್ನ ತಂದೆಯನ್ನೇ ನೋಡಿದ.

##
ದಾಳಿಂಬೆ

ದಾಳಿಂಬೆ ಹಣ್ಣು ಅಥವಾ ಕಡುಗೆಂಪು ಬಣ್ಣದ ದಾಳಿಂಬೆಹೂಗಳು, ಇವೆರಡರಲ್ಲಿ ಯಾವುದು ಸುಂದರ ಎಂದು ಹೇಳುವುದು ಕಷ್ಟ. ಕ್ರಿಕೆಟ್ ಚೆಂಡಿನಷ್ಟೆ ದಪ್ಪವಿರುವ ಹಣ್ಣು ಗಾಢ ಕೆಂಪು ಬಣ್ಣದಲ್ಲಿರುತ್ತದೆ. ಅದಕ್ಕೆ ಚರ್ಮದಂಥಹ ಸಿಪ್ಪೆ ಇರುತ್ತದೆ. ಅದನ್ನು ತೆರೆದಾಗ ಗಾಜಿನಿಂದ ಮಾಡಲ್ಪಟ್ಟಿವೆಯೇನೋ ಎನಿಸುವಂತಹ ಹಲವಾರು ರಸಭರಿತ ಕೆಂಪು ಬೀಜಗಳು ಕಂಡುಬರುತ್ತವೆ. ಪ್ರತಿ ಬೀಜದಲ್ಲಿಯೂ ರಸ ತುಂಬಿರುತ್ತದೆ. ಕೆಲವು ಹಣ್ಣುಗಳು ತಿಳೀ ಹಳದಿ ಗುಲಾಬಿ ಮಿಶ್ರಿತ ಬಣ್ಣದಲ್ಲಿದ್ದು ಗುಲಾಬಿ ಬಣ್ಣದ ಬೀಜಗಳನ್ನು ಹೊಂದಿರುತ್ತವೆ. ಅವೂ ಸಹಾ ತುಂಬಾ ರುಚಿಯಾಗಿರುತ್ತವೆ.

ದಾಳಿಂಬೆ ಮರ ಸುಮಾರು ಮೂರು ಮೀಟರ್ ನಷ್ಟು ಉದ್ದ ಬೆಳೆಯುತ್ತದೆ. ಉದ್ದವಾದ, ನೇರವಾದ ಎಲೆಗಳು ಹೊಳೆಯುತ್ತಿರುತ್ತವೆ ಮತ್ತು ರೆಂಬೆಗಳಲ್ಲಿ ಅಲ್ಲಲ್ಲಿ ಮುಳ್ಳುಗಳಿರುತ್ತದೆ. ಹೂವಿನ ದಳಗಳು ಮಡಿಚಿ ನೆರಿಗೆ ಹಿಡಿದ ಕಾಗದದಂತೆ ಕಾಣುತ್ತದೆ. ಈ ಹೂಗಳಿಗೆ ಪರಿಮಳವಿರುವುದಿಲ್ಲ. ಹೂವಿನ ದಳಗಳು ಪುಷ್ಪಪಾತ್ರೆ ಎನ್ನುವ ಕೆಂಪು ಭಾಗದಿಂದ ಬೆಳೆಯುತ್ತವೆ. ದಳಗಳು ಉದುರಿದ ನಂತರ ಪುಷ್ಪಪಾತ್ರೆಯು ಬೆಳೆದು ದೊಡ್ಡದಾಗಿ ಕಿರೀಟವಿರುವ ದಾಳಿಂಬೆ ಹಣ್ಣಾಗುತ್ತದೆ.

##
ದಾಳಿಂಬೆ ರಸ ತುಂಬಾ ರುಚಿಯಾಗಿದ್ದು, ಅದನ್ನು ಜ್ವರ ವಾಸಿಮಾಡಲು ಬಳಸುತ್ತಾರೆ. ದಾಳಿಂಬೆಯಲ್ಲಿ ಹೆಚ್ಚು ಸಕ್ಕರೆಯ ಅಂಶ ಮತ್ತು ಜೀವಸತ್ವ ವಿಟಮಿನ್ ‘ಸಿ’ ಇರುತ್ತದೆ. ಒಣಗಿದ ಬೀಜಗಳಿಂದ ಹುಳಿಯಾದ ಅನಾರ್ ದಾನವನ್ನು ಮಾಡುತ್ತಾರೆ, ಇದನ್ನು ಪಕೋಡ ಹಾಗು ಆಲೂ ಪರೋಟಾಗಳಲ್ಲಿ ಮಸಾಲ ಪದಾರ್ಥವಾಗಿ ಬಳಸುತ್ತಾರೆ. ಒಣಗಿಸಿ ಪುಡಿಮಾಡಿದ ದಾಳಿಂಬೆಯ ಸಿಪ್ಪೆ ಹೊಟ್ಟೆನೋವಿಗೆ ಉತ್ತಮ ಔಷಧ.

ದಾಳಿಂಬೆ ಹಣ್ಣನ್ನು ಹಿಂದಿಯಲ್ಲಿ ಅನಾರ್ ಎಂದು ಕರೆಯುತ್ತಾರೆ. ಮೊಗಲ್ ದೊರೆ ಜಹಾಂಗೀರ್ ಆಸ್ಥಾನದಲ್ಲಿದ್ದ ಸುಪ್ರಸಿದ್ಧ ನೃತ್ಯಗಾರ್ತಿಯೊಬ್ಬಳನ್ನು ಅನಾರ್ಕಲಿ ಎಂದು ಕರೆಯಲಾಗುತ್ತಿತ್ತು. ಅನಾರ್ಕಲಿ ಎಂದರೆ ದಾಳಿಂಬೆಯ ಮೊಗ್ಗು ಎಂದರ್ಥ. ಏಕೆಂದರೆ ಅವಳು ಅಷ್ಟೊಂದು ಸುಂದರಿಯಾಗಿದ್ದಳು. ಒಂದು ಕಾಲದಲ್ಲಿ ಆಫ್ಘಾನಿಸ್ತಾನದ ಕಾಂದಹಾರ್ ನಲ್ಲಿ ಮಾತ್ರ ದಾಳಿಂಬೆಯನ್ನು ಬೆಳೆಯುತ್ತಿದ್ದ ಕಾರಣ ಅದನ್ನು ಕಾಂಧಾರಿ ಎಂದೂ ಕರೆಯುತ್ತಾರೆ.

##
ಹಲಸು

ಹಲಸಿನ ಹಣ್ಣು, ಗಾಢ ಹಸಿರು ಬಣ್ಣದ ದಟ್ಟವಾದ ಎಲೆಗಳ ಗೊಂಚಲುಗಳನ್ನು ಹೊಂದಿದ ಎತ್ತರದ ಮರಗಳಲ್ಲಿ ಬೆಳೆಯುತ್ತದೆ. ಹಲಸಿನ ಹಣ್ಣು ಇತರೆ ಹಣ್ಣುಗಳಂತೆ ಕೆಲವು ರೆಂಬೆಕೊಂಬೆಗಳ ಮೇಲೆ ಮಾತ್ರವಲ್ಲದೆ ಮರದ ಬೊಡ್ಡೆಯ ಮೇಲೂ ಬೆಳೆಯುತ್ತದೆ. ಇನ್ನೊಂದು ಅಚ್ಚಿರಿಯ ಸಂಗತಿ ಎಂದರೆ ಹಲಸಿನ ಮರಕ್ಕೆ ತುಂಬಾ ವಯಸ್ಸಾದ ನಂತರ ಹಣ್ಣುಗಳು ಬೇರುಗಳ ಮೇಲೆಯೂ ಬೆಳೆಯಬಹುದು. ಅವು ಭೂಮಿಯಿಂದ ಹೊರಬಂದು ನೆಲದ ಮೇಲೆ ಬೆಳೆಯುತ್ತವೆ.

ದೊಡ್ಡ ಆಯತಾಕಾರದ ಹಣ್ಣುಗಳು ಕೆಲವೊಮ್ಮೆ ನಲವತ್ತು ಕೆಜಿಯಷ್ಟು ತೂಕವಿರುತ್ತದೆ. ಅದರ ಒರಟಾದ ಸಿಪ್ಪೆಯ ಮೇಲೆಲ್ಲಾ ಸಣ್ಣ ಬುಗುರಿಯಾಕಾರದ ಮೊಂಡಾದ ಮುಳ್ಳುಗಳಿರುತ್ತವೆ. ಎಳೆಯ ಹಲಸಿನ ಕಾಯಿ ಹಸಿರು ಬಣ್ಣವಿರುತ್ತದೆ. ಅದನ್ನು ತರಕಾರಿಯಂತೆ ಉಪಯೋಗಿಸುತ್ತಾರೆ. ಆದರೆ, ಅವು ಮಾಗಿ ಹಳದಿ ಮಿಶ್ರಿತ ಕಂದು ಬಣ್ಣಕ್ಕೆ ತಿರುಗಿದಾಗ ಹಣ್ಣಿನಂತೆ ಬಳಸುತ್ತಾರೆ. ಮಾಗಿದ ಹಣ್ಣಿಗೆ ಅದರದ್ದೇ ಆದ ವಿಶಿಷ್ಟ ಘಮಲು ಇರುತ್ತದೆ. ಅದು ಎಲ್ಲರಿಗೂ ಇಷ್ಟವಾಗುವಂಥದ್ದಲ್ಲ.

##
ಹಳಸಿನ ಹಣ್ಣಿನ ಬೀಜಗಳು ಸಹ ತುಂಬಾ ರುಚಿಯಾಗಿರುತ್ತದೆ. ಅವುಗಳನ್ನು ಬೆಂಕಿಯಲ್ಲಿ ಸುಟ್ಟು ತಿನ್ನಬಹುದು. ಹಳಸಿನ ಹಣ್ಣನ್ನು ಹುರಿದು ಸ್ವಾದಿಷ್ಟವಾದ ಚಿಪ್ಸ್ ನ್ನು ಮಾಡಬಹುದು. ಹಳಸಿನ ಹಣ್ಣನ್ನು ಸಕ್ಕರೆಯ ಪಾಕದಲ್ಲಿ ನೆನೆಹಾಕಿ ಒಣಗಿಸಿ ಸಿಹಿಯಾದ ಸಕ್ಕರೆ ಮಿಠಾಯಿಗಳನ್ನು ಮಾಡುತ್ತಾರೆ. ಹಲಸಿನ ಮರದ ಎಲೆಗಳನ್ನು ಬಿಸಿಮಾಡಿ ಗಾಯಗಳಿಗೆ ಶಾಖಕೊಟ್ಟು, ಊತ ಕಡಿಮೆಮಾಡಲು ಬಳಸುತ್ತಾರೆ.

ಹಲಸಿನ ಮರಕ್ಕೆ ಗೆದ್ದಲಿನ ಕಾಟವಿಲ್ಲ. ಈ ಮರದ ತುಂಡುಗಳನ್ನು ಕುದಿಸುವುದರಿಂದ ಕೇಸರಿ ಬಣ್ಣವನ್ನು ತಯಾರಿಸಲಾಗುತ್ತದೆ.

ಈ ಬಣ್ಣವನ್ನು ಬೌದ್ಧ ಬಿಕ್ಕುಗಳು ಧರಿಸುವ ನಿಲುವಂಗಿಗಳಲ್ಲಿ ಬಳಸುತ್ತಾರೆ. ಹಲಸಿನ ಮರದ ಎರಡು ಕಡ್ಡಿಗಳನ್ನು ಜೋರಾಗಿ ಉಜ್ಜುವ ಮೂಲಕ ಬೆಂಕಿ ಉಂಟುಮಾಡಬಹುದು.

ಈ ಮರ ಬಹಳ ಪುರಾತನವಾದುದು. ಸಂಸ್ಕೃತ ಪಠ್ಯಗಳಲ್ಲಿ ‘ಛಕ್ಕಾ’ ಎಂಬ ಹೆಸರಿನಲ್ಲಿ ಈ ಮರದ ಪ್ರಸ್ತಾಪವಾಗಿದೆ. ಪ್ರಪಂಚದಲ್ಲಿ ಮರದಲ್ಲಿ ಬಿಡುವ ಹಣ್ಣುಗಳಲ್ಲಿ, ಇದೇ ಅತಿ ದೊಡ್ಡ ಹಣ್ಣು. ಈ ಹಣ್ಣಿನಲ್ಲಿ ಕಾರ್ಬೊಹೈಡ್ರೇಟ್ ಗಳು, ಪ್ರೋಟೀನುಗಳು, ಹಲವು ಬಗೆಯ ಕೊಬ್ಬಿನ ಅಂಶಗಳು ಹಾಗೂ ಜೀವಸತ್ವಗಳು ಇರುವುದರಿಂದ ಇದು ತುಂಬಾ ಪೌಷ್ಟಿಕವಾಗಿದೆ.

##
ಪರಂಗಿ

ಕೇಸರಿ ಬಣ್ಣದ ಪರಂಗಿ ಹಣ್ಣನ್ನು ಕೊಯ್ದಾಗ ನಮಗೆ ಮೆಣಸಿನ ಕಾಳುಗಳಿಂತಿರುವ ಹೊಳೆಯುವ ಹಲವಾರು ಕಪ್ಪು ಬೀಜಗಳು ಕಾಣುತ್ತವೆ. ಒಂದು ಪರಂಗಿ ಹಣ್ಣಿನಲ್ಲಿರುವ ಬೀಜಗಳಿಂದ ಎಷ್ಟು ಮರಗಳು ಬೆಳೆಯಬಹುದೆಂದು ನೀವು ಯೋಚಿಸಬಲ್ಲಿರಾ? – ಕನಿಷ್ಟ 500! ಆದರೆ ಬೀಜಗಳಿಂದ ಹುಟ್ಟುವ ಎಲ್ಲಾ ಮರಗಳು ನಮಗೆ ಹಣ್ಣು ಕೊಡುವುದಿಲ್ಲ. ಏಕೆಂದರೆ ಕೆಲವು ಮರಗಳು ಹೆಣ್ಣು ಹೂಗಳನ್ನು, ಕೆಲವು ಗಂಡು ಹೂಗಳನ್ನು ಬಿಡುತ್ತವೆ.

ಹಲವಾರು ಪರಂಗಿ ಮರಗಳನ್ನು ಒಂದೇ ಕಡೆ ನೆಟ್ಟಾಗ ಅವುಗಳ ನಡುವೆಯೇ ಪರಾಗಸ್ಪರ್ಶವಾಗಿ ಹೆಣ್ಣು ಮರಗಳು ಹೂ ಬಿಡುತ್ತವೆ.

ಪರಂಗಿ ಹೂವಿನಿಂದ ಸವಿಯಾದ ಪರಿಮಳ ಹೊಮ್ಮುತ್ತದೆ. ಕೀಟಗಳು ಮತ್ತು ಪಕ್ಷಿಗಳು ಪರಾಗಸ್ಪರ್ಶದಲ್ಲಿ ನೆರವಾಗುತ್ತವೆ. ಆನಂತರ ಪರಂಗಿ ಕಾಯಿಗಳು ರೂಪುಗೊಳ್ಳತೊಡಗುತ್ತವೆ.

##
ಕೊಂಬೆಗಳಿಲ್ಲದ ಈ ಮರದ ಬೊಡ್ಡೆಯಿಂದಲೇ ನೇರವಾಗಿ ದೊಡ್ಡ ದೊಡ್ಡ ಎಲೆಗಳು ಬೆಳೆದಿರುತ್ತವೆ. ಇವು ಒಣಗಿ ಉದುರಿದಾಗ ಆಯಾ ಜಾಗದಲ್ಲಿ ಕಲೆ ಉಳಿದಿರುತ್ತದೆ. ಗಟ್ಟಿಯಾಗಿರದ ಈ ಮರವು, ಗಿಡಗಳಂತೆ ಮೃದುವಾಗಿರುತ್ತದೆ. ಪರಂಗಿ ಹಣ್ಣುಗಳಲ್ಲಿ ವಿಟಮಿನ್ ‘ಸಿ’ ಮತ್ತು ‘ಎ’ ಗಳು ಧಾರಾಳವಾಗಿ ಇರುವುದರಿಂದ ಇವು ತುಂಬಾ ಪೌಷ್ಟಿಕವಾದವು.

ಪರಂಗಿಕಾಯಿಯನ್ನು ತರಕಾರಿಯಂತೆ ಬಳಸಿದರೆ ರುಚಿಯಾಗಿರುತ್ತದೆ. ಪಪ್ಪಾಯಿ ಹಣ್ಣುಗಳಲ್ಲಿ ‘ಪಪೈನ್’ ಎನ್ನುವ ಎನ್ ಸೈಮ್ ಇರುತ್ತದೆ. ಇದು ಜೀರ್ಣಶಕ್ತಿಯನ್ನು ವೃದ್ಧಿಸಲು ಉಪಯುಕ್ತವಾಗಿದೆ. ಹಸಿಪರಂಗಿಯು ಮಾಂಸವನ್ನು ಮೆತ್ತಗಾಗಿಸುವಲ್ಲಿ ಸಹಾಯಮಾಡುತ್ತದೆ.

ಚರ್ಮದ ತೊಂದರೆಗಳಿಗೆ ಮಾಗಿದ ಪರಂಗಿ ಹಣ್ಣು ತುಂಬಾ ಒಳ್ಳೆಯದು. ಇದನ್ನು ಚರ್ಮದ ಮೇಲಿರುವ ಕಲೆಗಳಿಂದ ಮುಕ್ತರಾಗಲು ಬಳಸುತ್ತಾರೆ. ಪರಂಗಿ ಮರಗಳು ಮೂಲತಃ ಮೆಕ್ಸಿಕೊ ಮತ್ತು ಮಧ್ಯ ಅಮೆರಿಕಾದಿಂದ ಬಂದರೂ ಸಹ ಅದನ್ನು ಭಾರತದಲ್ಲಿ ಹೆಚ್ಚು ಕಡಿಮೆ ಎಲ್ಲಾ ಭಾಗಗಳಲ್ಲೂ  ಕಾಣಬಹುದು.

##
ಬಾಳೆ

ಕೆಲವು ಬಾಳೆಗಿಡ ಒಂದು ಮನೆ ಎತ್ತರ ಬೆಳೆದರೆ ಕೆಲವು ಆಳೆತ್ತೆರ ಬೆಳೆಯುತ್ತವಷ್ಟೆ. ಇತರ ಎಲೆಗಳಿಗಿಂತ ಬಾಳೆ ಎಲೆಯನ್ನು ಸುಲಭವಾಗಿ, ನಿಖರವಾಗಿ ಗುರುತಿಸಬಹುದು. ಬಾಳೆಎಲೆಗಳು ಸುಮಾರು ಐದು ಅಡಿಗಳಷ್ಟು ಉದ್ದ, ಎರಡು ಅಡಿಗಳಷ್ಟು ಅಗಲವಿರುತ್ತವೆ. ಎಲೆಯುದ್ದಕ್ಕೂ ಮಧ್ಯದಲ್ಲಿ ದಪ್ಪನಾದ ದಿಂಡಿರುತ್ತದೆ. ಚಿಗುರೆಲೆಗಳು ತಿಳಿಹಸಿರು ಬಣ್ಣದಲ್ಲಿರುತ್ತವೆ, ಬೆಳೆಯುತ್ತಾ ಹಚ್ಚಹಸುರಿನ ಬಣ್ಣಕ್ಕೆ ತಿರುಗಿ ಅಂಚಿನಲ್ಲಿ ಹರಿಯತೊಡಗುತ್ತವೆ. ಬಾಳೆಗಿಡಕ್ಕೆ ತೊಗಟೆ ಇರುವುದಿಲ್ಲ, ಬದಲಿಗೆ ಬಾಳೆಪಟ್ಟೆಗಳು ಒಂದಕ್ಕೊಂದು ಬಿಗಿಯಾಗಿ ಸುತ್ತಿಕೊಂಡು ಗಟ್ಟಿಯಾದ ಕಾಂಡವಾಗಿರುತ್ತದೆ.

ಬಾಳೆಯ ಹೂ ನಸುಗೆಂಪು ಮೇತೆಯ ಒಳಗೆ ಬೆಳೆಯುತ್ತದೆ. ಮೇತೆ ಅರಳಿದಾಗ ಅದರಿಂದ ನೂರಾರು ಪುಟ್ಟ ಬಿಳಿಯ ಹೂಗಳು ಹೊರಬರುತ್ತವೆ. ಒಂದು ಗೊನೆಯಲ್ಲಿ ಸುಮಾರು ನೂರು ಬಾಳೆಹಣ್ಣುಗಳು ಬೆಳೆಯಬಹುದು. ಬಾಳೆಕಾಯಿಗಳು ಪಟ್ಟೆಹೊಡೆದ ನಂತರ ಗೊನೆಯನ್ನು ಕತ್ತರಿಸಿ ಹಣ್ಣಾಗಲು ಬಿಡುತ್ತಾರೆ.

##
ಬಾಳೆಕಾಯಿಯನ್ನು ತರಕಾರಿಯಂತೆಯೂ ಬಳಸುತ್ತಾರೆ. ಬಾಳೆಕಾಯಿಯಿಂದ ರುಚಿಯಾದ ಚಿಪ್ಸ್ ಮಾಡಬಹುದು, ಬಾಳೆಯ ಮೇತೆಯಿಂದ ರುಚಿಯಾದ ಸಾರನ್ನು ಮಾಡಬಹುದು. ಕೋತಿಗಳಿಗೆ, ಆನೆಗಳಿಗೆ ಬಾಳೆಯಹಣ್ಣು ತುಂಬಾ ಪ್ರಿಯ. ಆನೆ ಒಮ್ಮೆಗೇ ಹಲವಾರು ಬಾಳೆಗೊನೆಗಳನ್ನು ತಿಂದು ಹಾಕುತ್ತದೆ.

ಬಾಳೆಹಣ್ಣುಗಳಲ್ಲಿ ವಿಟಮಿನ್ ‘ಎ’, ‘ಬಿ’ ಮತ್ತು ‘ಸಿ’ ಯಂತಹ ಹಲವಾರು ಜೀವಸತ್ವಗಳು, ಜೊತೆಗೆ ಮೂಳೆಗಳು ಗಟ್ಟಿಮುಟ್ಟಾಗಲು ಬೇಕಾಗುವ ಕ್ಯಾಲ್ಷಿಯಂ ಸಹ ಇದೆ. ಇದು ಪೊಟ್ಯಾಷಿಯಂ ಮತ್ತು ಮೆಗ್ನೀಷಿಯಂನಂತಹ ಖನಿಜಾಂಶಗಳ ಮೂಲವೂ ಹೌದು.

ಬಾಳೆಹಣ್ಣುಗಳನ್ನು ಮಂಗಳದಾಯಕವೆಂದು ಪೂಜಾ ಸಂದರ್ಭಗಳಲ್ಲಿ ಬಳಸುತ್ತಾರೆ. ಮದುವೆಯ ಪೂಜೆಯ ಸಂದರ್ಭದಲ್ಲಿ ಮನೆಯ ಮುಂದಿನ ಚಪ್ಪರಗಳನ್ನು ಅಲಂಕರಿಸಲು ಬಾಳೆಯ ಕಂದು-ಗೊನೆಗಳನ್ನು ಕಟ್ಟುತ್ತಾರೆ. ಬಾಳೆಎಲೆಯ ಮೇಲೆ ಊಟಮಾಡುವ ಮಜವೇ ಬೇರೆ. ಬಾಳೆಪಟ್ಟಿಗಳಿಂದ ದೊನ್ನೆಗಳನ್ನು ಸಹ ಮಾಡುತ್ತಾರೆ.

##
ನೇರಳೆ

ಉದ್ದವಾದ ನೇರಳೆಯ ಮರ ಆಕರ್ಷಕವಾಗಿರುತ್ತವೆ. ಈ ಮರದ ತೊಗಟೆ ಕಂದು-ಬೂದು ಬಣ್ಣದಾಗಿದ್ದು, ಹಚ್ಚ ಹಸಿರಾದ ಮೊಟ್ಟೆಯಾಕಾರದ ಎಲೆಗಳು ತುದಿಯಲ್ಲಿ ಚೂಪಾಗಿರುತ್ತವೆ. ಈ ಮರ ಯಾವಾಗಲೂ ಒತ್ತೊತ್ತಾಗಿರುವ ಎಲೆಗಳ ಗೊಂಚಲನ್ನು ಹೊಂದಿರುತ್ತವೆ. ನೇರಳೆ ಮರ ಸುಮಾರು ಹನ್ನೆರಡು ಮೀಟರ್ ನಷ್ಟು ಎತ್ತರ ಬೆಳೆಯುತ್ತವೆ. ಮಕ್ಕಳಿಗೆ ಇದರ ತಂಪಾದ ನೆರಳಿನಲ್ಲಿ ಆಡಲು ಬಲು ಇಷ್ಟ. ಇದರ ತೊಗಟೆ, ಮರ ಹತ್ತಲು ಅನುಕೂಲಕರವಾಗಿದೆ.

ಮರದ ತುಂಬಾ ಮಾರ್ಚಿನಿಂದ ಮೇ ತಿಂಗಳವರೆಗೂ ತಿಳೀ ಹಳದಿ ಬಣ್ಣದ ಹೂಗಳ ಗೊಂಚಲುಗಳು ಕಂಗೊಳಿಸುತ್ತವೆ. ಜೇನುಹುಳಗಳಿಗೆ, ಇತರೆ ಕೀಟಗಳಿಗೆ ಈ ಹೂಗಳ ಮಕರಂದವೆಂದರೆ ತುಂಬಾ ಇಷ್ಟ, ಕಡುನೀಲಿ ಬಣ್ಣದ ರುಚಿಯಾದ ಹಣ್ಣುಗಳ ಮಧ್ಯದಲ್ಲಿ ಬೀಜವಿದ್ದು ಈ ಹಣ್ಣುಗಳನ್ನು ತಿನ್ನಲು ನಾವು ಮಳೆಗಾಲದವರೆಗೂ ಕಾಯುತ್ತೇವೆ. ಈ ಹಣ್ಣುಗಳು ಸಿಹಿ-ಹುಳಿ ಮಿಶ್ರಿತ ರುಚಿ ಹೊಂದಿದ್ದು ಸೊಗಸಾಗಿರುತ್ತದೆ, ಬೇಕಿದ್ದರೆ ಗಿಳಿಗಳನ್ನು, ಅಳಿಲುಗಳನ್ನು ಅಥವಾ ರಾತ್ರಿ ವೇಳೆಯಲ್ಲಿ ಈ ರಸಭರಿತ ಹಣ್ಣುಗಳನ್ನು ತಿನ್ನಲು ಬರುವ ಬಾವಲಿಗಳನ್ನು ಕೇಳಿ ನೋಡಿ.

##
ನೇರಳೆ ಮರಗಳು ಹೆಚ್ಚಾಗಿ ಕಾಡುಗಳಲ್ಲಿ ಬೆಳೆಯುತ್ತವೆ. ಹಿಂದೂ ಪುರಾಣದ ಪ್ರಕಾರ ಕೃಷ್ಣ ದನಗಳನ್ನು ಮೇಯಿಸುವಾಗ ಈ ಹಣ್ಣುಗಳನ್ನು ತಿನ್ನಲು ತುಂಬಾ ಇಷ್ಟಪಡುತ್ತಿದ್ದನು. ಕೃಷ್ಣನ ಮೈಬಣ್ಣದಂತೆಯೆ ಈ ಹಣ್ಣುಗಳು ಕಡುನೀಲಿ ಬಣ್ಣದವು. ಗಣಪತಿಗೂ ಈ ಹಣ್ಣುಗಳು ತುಂಬಾ ಪ್ರಿಯವಾದವು. ಶಿವ ಮತ್ತು ವಿಷ್ಣುವಿಗೂ ಈ ಮರ ಪವಿತ್ರವೆಂದು ನಂಬುತ್ತಾರೆ. 

ಈ ಮರ ಮೂಲತಃ ಭಾರತದ್ದು, ನೇರಳೆಹಣ್ಣನ್ನು ಜಾಮೂನು ಹಣ್ಣುಗಳೆಂದೂ ಕರೆಯುತ್ತಾರೆ. ಬಹು ಹಿಂದೆ ಭಾರತದಲ್ಲಿ ಎಲ್ಲೆಲ್ಲೂ ಜಾಮೂನು ಮರಗಳೇ ಇದ್ದ ಕಾರಣ, ಭಾರತವನ್ನು ಜಂಜೂ ದ್ವೀಪವೆಂದು ಕರೆಯಲಾಗುತ್ತಿತ್ತು.

ನೇರಳೆಹಣ್ಣು ಉಪ್ಪಿನೊಂದಿಗೆ ತಿನ್ನಲು ತುಂಬಾ ಚೆನ್ನಾಗಿರುತ್ತದೆ. ಅರಣ್ಯದಲ್ಲಿ ಮರಗಳಿಂದ ಉದುರುವ ಕಾಡು ನೇರಳೆಹಣ್ಣುಗಳನ್ನು ಕರಡಿ, ಜಿಂಕೆ, ಕೋತಿಗಳು ಹಾಗೂ ಇತರೆ ಚಿಕ್ಕಪುಟ್ಟ ಪ್ರಾಣಿಗಳು ತಿನ್ನುತ್ತವೆ.

ನೇರಳೆಮರದ ಚಕ್ಕೆ, ಬೀಜಗಳನ್ನು ಒಣಗಿಸಿ, ಪುಡಿಮಾಡಿ ಸಕ್ಕರೆ ಖಾಯಿಲೆಗೆ ಔಷಧವಾಗಿ ಬಳಸುತ್ತಾರೆ. ಸಕ್ಕರೆಯ ಅಂಶ, ಕಬ್ಬಿಣ ಅಂಶ ಮತ್ತು ವಿಟಮಿನ್ ‘ಸಿ’ ಗಳು ಈ ಹಣ್ಣಿನಲ್ಲಿ ಹೆಚ್ಚಿನ ಪ್ರಮಾಣದಲ್ಲಿ ಇವೆ.

##
ಸೀಬೆ

ಸೀಬೆ ನಿಜವಾಗಿಯೂ ತುಂಬಾ ರುಚಿಯಾದ ಹಣ್ಣು. ಹಳದಿ ಬಣ್ಣದ ಸೀಬೆ ಹಣ್ಣುಗಳು ಮಾತ್ರವಲ್ಲ, ಹಸಿರುಬಣ್ಣದ ಸೀಬೆಕಾಯಿಗಳು ಸಹ ಬಾಯಿ ನೀರೂರಿಸುವಂತಿರುತ್ತವೆ, ಅದರಲ್ಲೂ ಉಪ್ಪುಖಾರದ ಜೊತೆಗೆ ತಿಂದಾಗ. ಸೀಬೆಮರ ಬಹಳ ಎತ್ತರವೇನೂ ಇರುವುದಿಲ್ಲ, ಒಂದು ಮನೆಯ ಎತ್ತರವಿರುತ್ತದಷ್ಟೆ. ಮರ ಅಷ್ಟೇನು ದಪ್ಪವಿರುವುದಿಲ್ಲ. ತೊಗಟೆಯು ಮಾಸಲು ಕಂದುಬಣ್ಣದಲ್ಲಿದ್ದು ಬೆಳೆಯುತ್ತಾ ಹೋದಂತೆ ಸುಲಿದು ಸಿಪ್ಪೆಯಂತೆ ಎದ್ದುಬರುತ್ತದೆ. ಎಲೆಗಳು ಅಂಡಾಕಾರದಲ್ಲಿದ್ದು ತುಸು ಒರಟಾಗಿರುತ್ತದೆ. ಚಳಿಗಾಲದ ಕೊನೆಯಲ್ಲಿ, ಹಾಗೆ ಮಳೆಗಾಲದಲ್ಲಿ ಇಡೀ ಮರ ಐದು ದಳದ ಬಿಳಿಯ ಬಣ್ಣದ ಸುಂದರವಾದ ಹೂಗಳಿಂದ ತುಂಬಿ ಹೋಗಿರುತ್ತದೆ.

ಈ ಹೂಗಳು ಉದುರಿದ ನಂತರ ಸಣ್ಣ ಹಸಿರು ಸೀಬೆಕಾಯಿಗಳು ಮೂಡಲು ಪ್ರಾರಂಭಿಸುತ್ತವೆ. ಆರಂಭದಲ್ಲಿ ಕಾಯಿ ಗಟ್ಟಿಯಾಗಿ ಹಸಿರಾಗಿರುತ್ತದೆ. ಹಣ್ಣಾಗುತ್ತಾ ಬಂದಂತೆ ಅದು ಮೃದುವಾಗಿ ಹೊಂಬಣ್ಣಕ್ಕೆ ತಿರುಗುತ್ತದೆ.

ಹಣ್ಣಿನ ಒಳಭಾಗ ಬಿಳುಪಾಗಿದ್ದು, ಮಧ್ಯಭಾಗದಲ್ಲಿ ಅನೇಕ ಸಣ್ಣ ಸಣ್ಣ ಬೀಜಗಳನ್ನು ಹೊಂದಿರುತ್ತದೆ. ಕೆಲವು ಸೀಬೆಹಣ್ಣುಗಳ ಒಳಭಾಗ ಗುಲಾಬಿ ಬಣ್ಣದಲ್ಲಿರುತ್ತದೆ, ಅವೂ ಸಹ ತುಂಬಾ ರುಚಿ. ಮತ್ತೊಂದು ಬಗೆಯ ಸೀಬೆಹಣ್ಣುಗಳು ಕಡುಗೆಂಪು ಬಣ್ಣದ ಸಿಪ್ಪೆಯನ್ನು ಹೊಂದಿರುತ್ತದೆ.

##
ವರ್ಷದ ಇತರೆ ಕಾಲಗಳಲ್ಲಿ ಸಿಗುವ ಸೀಬೆಹಣ್ಣುಗಳಿಗಿಂತ ಮಳೆಗಾದ ಸೀಬೆಹಣ್ಣುಗಳು ಹೆಚ್ಚು ರುಚಿಯಾಗಿರುತ್ತವೆ. ಭಾರತದಲ್ಲಿ ಅಲಹಾಬಾದಿನ ಸೀಬೆಹಣ್ಣುಗಳು ತಮ್ಮ ರುಚಿಗಾಗಿಯೇ ಹೆಸರುವಾಸಿಯಾಗಿವೆ.

ಭಾರತದಲ್ಲಿ ಎಷ್ಟೊಂದು ಸೀಬೆಮರಗಳಿವೆ ಎಂದರೆ, ಅವು ದಕ್ಷಿಣ ಅಮೆರಿಕಾದ ಬ್ರೆಜಿಲ್ ನಿಂದ ಇಲ್ಲಿಗೆ ಬಂದವು ಎನ್ನುವುದನ್ನು ನಂಬುವುದೇ ಕಷ್ಟ. ಆ ಭಾಗದಿಂದ ಪ್ರಯಾಣಿಸಿದ ನಾವಿಕರು ತಮ್ಮೊಂದಿಗೆ ಸೀಬೆಯ ಬೀಜಗಳನ್ನು ತಂದಿದ್ದರು.

ಗಿಳಿಗಳಿಗೆ ಮತ್ತು ಕೋತಿಗಳಿಗೆ ಸೀಬೆಯ ಹಣ್ಣೆಂದರೆ ಬಲು ಇಷ್ಟ. ನೀನು ಮರದಿಂದ ಸೀಬೆ ಹಣ್ಣನ್ನು ಕೀಳುವಾಗ ಗಿಳಿಕಚ್ಚಿದ್ದ ಹಣ್ಣಿದ್ದರೆ ತಿಂದು ನೋಡು, ಅದು ತುಂಬಾ ಸಿಹಿ ಎಂದು ಹೇಳುತ್ತಾರೆ.

ಸೀಬೆಹಣ್ಣಿನಲ್ಲಿ ವಿಟಮಿನ್ ‘ಎ’ ಮತ್ತು ‘ಸಿ’ ಹೆಚ್ಚಿನ ಪ್ರಮಾಣದಲ್ಲಿರುವುದರಿಂದ ಇದು ನಮ್ಮ ಆರೋಗ್ಯಕ್ಕೆ ತುಂಬಾ ಒಳ್ಳೆಯದು. ಈ ಮರದಿಂದ ಇನ್ನೂ ಹಲವಾರು ಉಪಯೋಗಗಳಿವೆ. ಎಲೆಗಳನ್ನು ಹಲ್ಲುನೋವಿನ ಉಪಶಮನಕ್ಕೆ ಬಳಸುತ್ತಾರೆ. ಮರದ ತೊಗಟೆಯನ್ನು ರೇಶ್ಮೆಬಟ್ಟೆಯ ಬಣ್ಣಗಾರಿಕೆಯಲ್ಲಿ ಬಳಸುತ್ತಾರೆ.

##
ತೆಂಗು

ಆಕರ್ಷಕವಾದ ತೆಂಗಿನ ಮರಗಳು ಸಮಶೀತೋಷ್ಣ ವಲಯಗಳ ಮರಳು ಮಿಶ್ರಿತ ಮಣ್ಣಿನಲ್ಲಿ ಬೆಳೆಯುತ್ತವೆ. ಕರಾವಳಿ ಪ್ರದೇಶದಲ್ಲಿ ಅತಿಹೆಚ್ಚು ತೆಂಗಿನ ಮರಗಳು ಕಂಡುಬರುತ್ತದೆ. ಈ ಮರಗಳು ಎತ್ತರವಾಗಿದ್ದು ಕರಾವಳಿ ಪ್ರದೇಶಗಳಲ್ಲಿ ಬೀಸುವ ಬಿರುಗಾಳಿಗೆ ಬಾಗುತ್ತವೆ. ಅವು ಬಾಗುವುದರಿಂದಲೇ ಮುರಿಯುವುದಿಲ್ಲ.

ಈ ಮರ ಕೊಡುವ ಎಳನೀರು ತುಂಬಾ ರುಚಿಯಾಗಿಯೂ ಪೌಷ್ಟಿಕವಾಗಿಯೂ ಇರುತ್ತದೆ. ಅದರಲ್ಲಿ ಸಕ್ಕರೆಯ ಅಂಶ, ಪ್ರೋಟೀನುಗಳು, ಅಮೈನೋ ತೆಂಗಿನಕಾಯಿಯಾದಾಗ, ಒಣಗಿದಂತಾಗಿ ಕಂದುಬಣ್ಣಕ್ಕೆ ತಿರುಗುತ್ತದೆ. ಹಾಗೆಯೇ ಅದರಲ್ಲಿನ ‘ನೀರು’ ಕಡಿಮೆಯಾಗಿ ಹೆಚ್ಚು ಸಿಹಿಯಾಗುತ್ತಾ ಹೋಗುತ್ತದೆ. ಅದು ಬಲಿತು ಕಂದುಬಣ್ಣಕ್ಕೆ ತಿರುಗಿದಾಗ ಅದರ ಕಾಯಿಯನ್ನು ಕೊಬ್ಬರಿ ಎಂದು ಕರೆಯುತ್ತಾರೆ. ಗಿಟುಕಾದ ಕೊಬ್ಬರಿಯಿಂದ ಕೊಬ್ಬರಿ ಎಣ್ಣೆಯನ್ನು ತೆಗೆಯುತ್ತಾರೆ.

ತೆಂಗಿನ ಗರಿಗಳು ಉಳಿದ ಎಲೆಗಳಿಗಿಂತ ಭಿನ್ನವಾಗಿರುತ್ತವೆ, ಅದನ್ನು ಸೋಗೆ ಎನ್ನುತ್ತಾರೆ. ಮಧ್ಯದಲ್ಲಿರುವ ಉದ್ದವಾದ ದಿಂಡಿನ ಎರಡೂ ಬದಿಗಳಲ್ಲಿ ಒರಟಾದ ಸೋಗೆಗರಿಗಳು ಬೆಳೆಯುತ್ತವೆ. ಗಾಳಿಯಲ್ಲಿ ಹೊಯ್ದಾಡುವಾಗ ತೆಂಗಿನ ಗರಿಗಳು ಹಾರಾಡುವ ದೊಡ್ಡ ಪಕ್ಷಿಯನ್ನು ಹೋಲುತ್ತವೆ. ತೆಂಗಿನ ಗರಿಗಳು ಬಹಳ ಉಪಯುಕ್ತವಾದವು. ಗರಿಗಳನ್ನು ಹಣೆದು ಬುಟ್ಟಿಗಳನ್ನು, ಚಾಪೆಗಳನ್ನು ಮಾಡುತ್ತಾರೆ. ಹಾಗೂ ಮನೆಯ ಛಾವಣಿಗೆ ಗರಿಗಳನ್ನು ಹೊದೆಸುತ್ತಾರೆ. ಮರದ ಬೊಡ್ಡೆಗಳನ್ನು ಕೊರೆದು ದೋಣಿಗಳಂತೆಯೂ ಉಪಯೋಗಿಸುತ್ತಾರೆ.

##
ತೆಂಗಿನ ಕಾಯಿಯನ್ನು ಸುತ್ತುವರೆದಿರುವ ನಾರೂ ಸಹ ಹಗ್ಗ, ಚಾಪೆ, ಕುಂಚ ಹಾಗೂ ಹಾಸಿಗೆಗಳನ್ನು ಮಾಡಲು ಉಪಯುಕ್ತವಾಗಿರುವುದು ಆಶ್ಚರ್ಯಕರ.

ಪ್ರಪಂಚದೆಲ್ಲೆಡೆ ತನ್ನ ವೈವಿಧ್ಯಮಯ ಪ್ರಯೋಜನಗಳಿಗಾಗಿ ತೆಂಗಿನಮರಕ್ಕೆ ಹೆಚ್ಚಿನ ಮೌಲ್ಯವಿದೆ. ಈ ಮರವನ್ನು ಕಲ್ಪವೃಕ್ಷವೆಂದೂ ಕರೆಯುತ್ತಾರೆ, ಇದು ಫೆಸಿಫಿಕ್ ಮಹಾಸಾಗರದ ‘ಮೆಲನೇಶಿಯನ್ ದ್ವೀಪ’ ಗಳಿಂದ ಬಂದಿರಬಹುದು ಎನ್ನುತ್ತಾರೆ.

ಪ್ರಪಂಚದಲ್ಲಿ ಬೇರ್ಯಾವ ಮರವೂ ಇಲ್ಲದೆ ತೆಂಗಿನ ಮರವೊಂದೆ ಇದ್ದರೂ ನೀವು ಮನೆ ಕಟ್ಟಿಕೊಳ್ಳಬಹುದಾಗಿತ್ತು, ಊಟ ಮಾಡಬಹುದಾಗಿತ್ತು, ತಂಪು ಪಾನೀಯ ಕುಡಿಯಬಹುದಾಗಿತ್ತು, ಗರಿಗಳಿಂದ ಬಟ್ಟೆಗಳನ್ನು ಮಾಡಿಕೊಳ್ಳಬಹುದಾಗಿತ್ತು, ಪೊರಕೆಗಳನ್ನು ಮಾಡಿಕೊಳ್ಳಬಹುದಾಗಿತ್ತು, ಜೊತೆಗೆ ಮಲಗಲು ಮೆತ್ತಗಿನ ಹಾಸಿಗೆಯನ್ನೂ ಸಹಾ ಮಾಡಿಕೊಳ್ಳಬಹುದಾಗಿತ್ತು. ಇನ್ನೂ ಯಾವುದಾದರೂ ಪ್ರಯೋಜನಗಳನ್ನು ಯೋಚಿಸಬಲ್ಲಿರಾ?

ತೆಂಗು ಅಭಿವೃದ್ಧಿಯ ಸಂಕೇತ.

##
ಯುವರಾಜ, “ಅಪ್ಪಾ, ಈ ಮರಗಳೆಂದರೆ ನಿಮಗೇಕೆ ಇಷ್ಟು ಅಕ್ಕರೆ? ಎಂದು ಕೇಳಿದನು. “ಮಗು, ಈ ಮರಗಳು ಭಾರತದ ಬೇರೆಬೇರೆ ಭಾಗಗಳಲ್ಲಿ ಬೆಳೆಯುತ್ತವೆ. ಹಲವು ರಾಜ್ಯಗಳಲ್ಲಿ ನಾನು ಭೇಟಿಕೊಟ್ಟ ಸಂದರ್ಭದಲ್ಲಿ, ಆ ಪ್ರದೇಶದ ಅತ್ಯಂತ ರುಚಿಯಾದ ಹಣ್ಣಿನ ಮರಗಳನ್ನು ಆರಿಸಿ ತಂದಿರುವೆನು. ಇವು ಬೆಳೆಯಲು ಬೇರೆ ಬೇರೆ ತರಹದ ವಾತಾವರಣಗಳು ಬೇಕು. ಆದರೆ ನಮ್ಮ ತೋಟದ ಮಣ್ಣು ಬಹಳ ಫಲವತ್ತಾಗಿದೆ ಜೊತೆಗೆ ನಮ್ಮ ತೋಟದ ಕೆಲಸಗಾರರು ಎಷ್ಟೊಂದು ಶ್ರಮಜೀವಿಗಳು ಎಂದರೆ, ಅವರು ಎಲ್ಲಾ ಮರಗಳನ್ನು ಬೆಳೆಸುವಲ್ಲಿ ಯಶಸ್ವಿಯಾಗಿದ್ದಾರೆ. ಇದನ್ನು ನೋಡು; ಬೋರೆ ಹಣ್ಣಿನ ಮರ.”

##
ಬೋರೆ

ಕೆಲವುವೇಳೆ ಶಾಲೆಗೆ ಹೋಗುವ ದಾರಿಯಲ್ಲಿ ಅಥವಾ, ಗದ್ದೆಯ ಅಂಚಿನಲ್ಲಿ ನಡೆಯುವಾಗ ನಮಗೆ ಬೋರೆಹಣ್ಣಿನ ಪೊದೆಗಳು ಎದುರಾಗುತ್ತವೆ. ಅವುಗಳಲ್ಲಿ ಮುಳ್ಳುಗಳಿದ್ದರೂ ಸಹ ಮಧ್ಯದಲ್ಲಿ ಬೀಜವಿರುವ ಸಣ್ಣ ಕೆಂಪುಹಣ್ಣುಗಳನ್ನು ಕೀಳುವುದು ಲಾಭದಾಯಕವೇ. ಏಕೆಂದರೆ, ಅವು ಅಷ್ಟೊಂದು ರುಚಿಯಾಗಿರುತ್ತವೆ.

ಹಲವಾರು ಬಗೆಯ ಬೋರೆ ಹಣ್ಣುಗಳಿವೆ. ಕೆಲವು ಆಕರ್ಶಕವಾದ ಮರಗಳ ಜೋತಾಡುವ ಕೊಂಬೆಗಳ ಮೇಲೆ ಬೆಳೆದರೆ, ಮತ್ತೆ ಕೆಲವು ಪೊದೆಗಳಲ್ಲಿ ಬೆಳೆಯುತ್ತವೆ. ಕೆಲವು ಹಣ್ಣುಗಳು ಗುಂಡಾಗಿದ್ದರೆ, ಕೆಲವು ಉದ್ದವಾಗಿರುತ್ತವೆ. ಆದರೆ ಎಲ್ಲಾ ಹಣ್ಣುಗಳು ಅದ್ಭುತವಾದ ರುಚಿಯನ್ನು ಹೊಂದಿರುತ್ತವೆ. ಬೋರೆ ಹಣ್ಣಿನ ಮರಗಳು ಸುಮಾರು ಆರು ಮೀಟರ್ ನಷ್ಟು ಎತ್ತರ ಬೆಳೆದರೆ, ಪೊದೆಗಳು ಒಂದು ಮೀಟರ್ ಉದ್ದ ಬೆಳೆಯುತ್ತವಷ್ಟೆ. ಬೋರೆಹಣ್ಣಿನ ಮರ ಹಾಗೂ ಪೊದೆ ಎರಡರಲ್ಲೂ ಮುಳ್ಳುಗಳಿರುತ್ತವೆ. ಮರಗಳಲ್ಲಿ ಉದ್ದವಾದ ಮುಳ್ಳುಗಳಿರುತ್ತವೆ. ಹಾಗಾಗಿಯೇ ಜನರು ಉದ್ದವಾದ ಕೋಲಿನ ತುದಿಗೆ ಚಾಕುವನ್ನು ಕಟ್ಟಿ ಮಾಗಿದ ಹಣ್ಣುಗಳನ್ನು ಕೊಯ್ಯುತ್ತಾರೆ. ಕೆಲವೊಮ್ಮೆ, ರೆಂಬೆಗಳನ್ನು ಜೋರಾಗಿ ಅಲುಗಾಡಿಸಿದಾಗ ಉದುರುವ ಹಣ್ಣುಗಳನ್ನು ಆಯ್ದುಕೊಳ್ಳುತ್ತಾರೆ.

##
ಈ ಮರ ಅತ್ಯಂತ ಕಡಿಮೆ ಮಳೆ ಇರುವ ಒಣಭೂಮಿಯಲ್ಲಿ ಬೆಳೆಯುತ್ತವೆ. ಇದರ ಎಲೆಗಳನ್ನು ಮೇಕೆ, ಒಂಟೆ, ಕುರಿಗಳು ತಿನ್ನುತ್ತವೆ. ರೇಶ್ಮೆಹುಳುಗಳು ಸಹ ಇದರ ಎಲೆಗಳನ್ನು ತಿನ್ನುತ್ತವೆ. ಮತ್ತೊಂದು ಆಸಕ್ತಿದಾಯ ವಿಚಾರವೆಂದರೆ ಲ್ಯಾಕ್ ಎನ್ನುವ ಕೀಟ ಈ ಮರದ ಕೊಂಬೆಯ ಮೇಲೆ ಬದುಕುತ್ತದೆ. ಈ ಕೀಟ ರಸವನ್ನು ಹೀರಿಕೊಂಡು ಲ್ಯಾಕ್ ಎನ್ನುವ ಕೆಂಪು ದ್ರವವನ್ನು ಸ್ರವಿಸುತ್ತದೆ. ಇದನ್ನು ಪೈಂಟ್ ವಾರ್ನಿಷ್ ಮತ್ತು ಡೈಗಳನ್ನು ಮಾಡಲು ಬಳಸುತ್ತಾರೆ.  

##
ಕಿತ್ತಳೆ

ಚಳಿಗಾಲ ಶುರುವಾಗುತ್ತಲೇ ನಾವೆಲ್ಲಾ ರಸಭರಿತ ಕಿತ್ತಳೆ ಹಣ್ಣಿಗಾಗಿ ಕಾಯುತ್ತೇವೆ. ಕಿತ್ತಲೆ ಹಣ್ಣಿನ ಹುಳಿ ವಾಸನೆಯನ್ನು ಥಟ್ ಅಂತ ಗುರುತಿಸಬಹುದು. ಅದು ಸಿಪ್ಪೆಯಲ್ಲಿರುವ ಎಣ್ಣೆಯ ಅಂಶದಿಂದ ಹೊರಹೊಮ್ಮುತ್ತದೆ.

ಕಿತ್ತಳೆಯ ಹಣ್ಣು ತಿನ್ನಲು ಬಲು ಸುಲಭ. ಅದನ್ನು ಸುಲಿದು ಬಿಡಿಬಿಡಿಯಾಗಿ ಒಂದೊಂದೇ ತೊಳೆಯನ್ನು ತಿನ್ನಬಹುದು. ಬಿಸಿಲಿನ ದಿನಗಳಲ್ಲಿ ಇದು ದಾಹ ತಣಿಸುವ ಅತ್ಯುತ್ತಮ ಪಾನೀಯ.

ಕಿತ್ತಳೆ ಹಣ್ಣಿನಲ್ಲಿ  ಶೀತ ಕೆಮ್ಮನ್ನು ದೂರವಿಡುವ ವಿಟಮಿನ್ ‘ಸಿ’ ಅತಿಹೆಚ್ಚಿನ ಪ್ರಮಾಣದಲ್ಲಿರುತ್ತದೆ. ಗಟ್ಟಿಮುಟ್ಟಾದ ಮೂಳೆಗಳಿಗೆ ಬೇಕಾದ ಕ್ಯಾಲ್ಷಿಯಂನ ಅಂಶವೂ ಕೂಡ ಇದರಲ್ಲಿ ಇದೆ. ಕಿತ್ತಳೆಹಣ್ಣಿನ ರಸ ತುಂಬಾ ಪ್ರಸಿದ್ಧವಾದುದು. ಕಿತ್ತಳೆಯ ಸ್ವಾದವನ್ನು ಹಲವು ಆಹಾರ ಉತ್ಪನ್ನಗಳಲ್ಲಿ ಬಳಸುತ್ತಾರೆ.

ಭಾರತದಲ್ಲಿ ಉತ್ತಮವಾದ ಕಿತ್ತಳೆ ಹಣ್ಣುಗಳನ್ನು ನಾಗಪುರದಲ್ಲಿ ಬೆಳೆಯುತ್ತಾರೆ. ಈ ಮರಗಳು ಅಂದಾಜು ಆರು ಮೀಟರ್ ನಷ್ಟು ಎತ್ತರವಿರುತ್ತವೆ ಹಾಗೂ ಅಲ್ಲಲ್ಲಿ ಕೆಲವು  ಮುಳ್ಳುಗಳಿರುತ್ತವೆ.

##
ಎಲೆಗಳು ಹಚ್ಚ ಹಸಿರು ಬಣ್ಣದಲ್ಲಿದ್ದು ಹೊಳಪಿನಿಂದ ಕೂಡಿರುತ್ತವೆ. ಎಲೆಯನ್ನು ಅಂಗೈಯಲ್ಲಿ ಉಜ್ಜಿದಾಗ ಹುಳಿ ವಾಸನೆ ಬರುತ್ತದೆ. ಆದರೆ ಪುಷ್ಪಭರಿತ ಕಿತ್ತಳೆಯ ಮರಗಳ ಬಳಿ ಕೂತರೆ ಮಧುರವಾದ, ನೆಮ್ಮದಿದಾಯಕ ಎನಿಸುವ ಪರಿಮಳ ಹೊಮ್ಮುತ್ತದೆ. ಈ ಕಾರಣದಿಂದಾಗಿಯೇ ಹೂಗಳನ್ನು ಒಣಗಿಸಿ ತಲೆದಿಂಬುಗಳಲ್ಲಿ ತುಂಬುತ್ತಾರೆ. ನೆಮ್ಮದಿಯುತ ನಿದ್ದೆಗಾಗಿ.

ಇದರ ಸಿಪ್ಪೆಯನ್ನು ಒಣಗಿಸಿ ಪುಡಿಮಾಡಿ ಕಡ್ಲೆಹಿಟ್ಟಿನೊಂದಿಗೆ ಬೆರೆಸಿ ಮುಖವನ್ನು ಸ್ವಚ್ಚಗೊಳಿಸಿಕೊಳ್ಳಲು ಬಳಸುತ್ತಾರೆ. ಇದನ್ನು ಸೋಪಿನ ಬದಲಾಗಿ ಬಳಸಬಹುದು.

ಹಿಂದಿನ ಕಾಲದಲ್ಲಿ ಚೀನಾದ ಹೆಂಗಸರು ಕೈಗಳಲ್ಲಿ ಮಧುರವಾದ ಪರಿಮಳ ಉಳಿಯುವಂತೆ ಮಾಡಲು ಕಿತ್ತಲೆ ಹಣ್ಣುಗಳನ್ನು ಹಿಡಿದುಕೊಂಡಿರುತ್ತಿದ್ದರು. ಈ ಮರಗಳು ಚೀನಾದ ದಕ್ಷಿಣ ಭಾಗದಿಂದ ಬಂದವೆಂದು ತಿಳಿಯಲಾಗಿದೆ. ಕೆಲವರು ಇದರ ಮೂಲ ಹಿಮಾಲಯ ತಪ್ಪಲು ಎಂದೂ ನಂಬುತ್ತಾರೆ.

##
ಸಪೋಟ

ಗುಂಡುಗುಂಡಾದ ಕಂದುಬಣ್ಣದ ಸಪೋಟ ಹಣ್ಣುಗಳು ಮರದಲ್ಲಿ ಬಿಟ್ಟಾಗ ಅವು ನಮಗೆ ಮೃದುವಾದ ಕಂದುಬಣ್ಣದ ಚೆಂಡುಗಳನ್ನು ನೆನಪಿಸುತ್ತವೆ. ಸಪೋಟ ಹಣ್ಣು ಮುಟ್ಟಲು ನುಣುಪಾಗಿದ್ದು ಅದರ ಒಳಭಾಗ ಸಣ್ಣರವೆಯಂತಹ ರಚನೆಯನ್ನು ಹೊಂದಿದ್ದು ಬಾಯಲ್ಲಿಟ್ಟ ತಕ್ಷಣ ಕರಗಿ ಹೋಗುತ್ತದೆ. ಸಪೋಟ ಹಣ್ಣಿನ ಒಳಗೆ ಹೊಳೆಯುವ ಉದ್ದವಾದ ಕಪ್ಪು ಬೀಜಗಳಿರುತ್ತವೆ. ಈ ಮರದ ಎಲೆಗಳು ತುಸು ಉದ್ದವಾಗಿ ಹೊಳಪಿನಿಂದ ಕೂಡಿರುತ್ತವೆ. ಈ ಮರ ಸುಮಾರು 10 ಮೀಟರ್ ನಷ್ಟು ಎತ್ತರ ಬೆಳೆಯಬಲ್ಲದು.

ಈ ಮರವನ್ನು ಹಲವು ವರ್ಷಗಳ ಹಿಂದೆ ಅಮೆರಿಕಾದಿಂದ ತರಲಾಯಿತು. ಅಲ್ಲಿನ ‘ಅಜೆಟಿಕ್ ಇಂಡಿಯನ್ಸ್’ ಈ ಮರವನ್ನು ‘ಚಿಕ್ಕಲ್’ ಎಂದು ಕರೆಯುತ್ತಿದ್ದರು.

ಅವರು ಪ್ರಾಚೀನ ಕಾಲದಲ್ಲಿ ಈ ಮರದ ತೊಗಟೆಯಿಂದ ಒಸರುವ ಅಂಟನ್ನು ಬಳಸಿ ಚೂಯಿಂಗ್ ಗಮ್ಮನ್ನು ತಯಾರಿಸುತ್ತಿದ್ದರು. ಆಧುನಿಕ ಕಾಲದ ಚೂಯಿಂಗ್ ಗಮ್ಮಿನ ಕಲ್ಪನೆ ಇಲ್ಲಿಂದಲೇ ಬಂದಿತು.

##
ಆಂಗ್ಲಭಾಷೆಯಲ್ಲಿ ಸಪೋಟ ಹಣ್ಣನ್ನು ‘ಚಿಕೂ’ ಎನ್ನುತ್ತಾರೆ. ಈ ಪದವು ಅಸೆಟಿಕ್ ಇಂಡಿಯನ್ನರು ಬಳಸುತ್ತಿದ್ದ ‘ಚಿಕೆಲ್’ ಪದದಿಂದ ಬಂದಿದೆ.
ಸಪೋಟ ಹಣ್ಣು ಬೆಚ್ಚನೆಯ ಹಾಗೂ ಆರ್ದ್ರ ವಾತಾವರಣಗಳಲ್ಲಿ ತುಂಬಾ ಚೆನ್ನಾಗಿ ಬೆಳೆಯುತ್ತದೆ. ಭಾರತದ ಮಧ್ಯ ಭಾಗಗಳಲ್ಲಿ ಹಾಗೂ ಮಹಾರಾಷ್ಟ್ರದಲ್ಲಿ ಅತ್ಯುತ್ತಮ ಸಪೋಟಗಳನ್ನು ಬೆಳೆಯಲಾಗುತ್ತದೆ.

ಪ್ರಪಂಚದ ಕೆಲವು ಭಾಗಗಳಲ್ಲಿ ಸಪೋಟ ಹಣ್ಣನ್ನು ಸಪೋಡಿಲ್ಲಾ ಎಂದೂ ಕರೆಯುತ್ತಾರೆ. ಈ ಹಣ್ಣಿನಲ್ಲಿ ಅತಿಹೆಚ್ಚು ಸಕ್ಕರೆಯ ಅಂಶವಿದೆ. ಇದರಲ್ಲಿ ಉತ್ತಮ ಪ್ರಮಾಣದ ವಿಟಮಿನ್ ‘ಸಿ’ ಇದೆ. ಕೆಲವು ಪ್ರದೇಶಗಳಲ್ಲಿ ಇದರ ಬೀಜಗಳನ್ನು ನುಣ್ಣಗೆ ರುಬ್ಬಿ ಹುಳುಹುಪ್ಪಟಗಳ ಕಡಿತಗಳನ್ನು, ಗಾಯಗಳನ್ನು ವಾಸಿಮಾಡಲು ಔಷಧದಂತೆ ಉಪಯೋಗಿಸುತ್ತಾರೆ. ಸಪೋಟಹಣ್ಣಿನ ಐಸ್ ಕ್ರೀಮ್ ಸ್ವಾದಿಷ್ಟವಾಗಿರುತ್ತದೆ. ಎಂದಾದರೂ ತಿಂದಿರುವಿರಾ?  

##
ಹುಣಸೆ

ಹುಣಸೆ ಮರ ಸುಮಾರು 20 ಮೀಟರ್ ಎತ್ತರ ಬೆಳೆಯುತ್ತದೆ. ಈ ಮರ ನೇರವಾಗಿ ಉದ್ದವಾಗಿದ್ದು ದಟ್ಟ ಕಂದು ಬಣ್ಣ ತೊಗಟೆಯನ್ನು ಹೊಂದಿರುತ್ತದೆ. ರೆಂಬೆಕೊಂಬೆಗಳು ಗಟ್ಟಿಯಾಗಿದ್ದು ತುಸು ಬಾಗಿರುತ್ತದೆ. ಹಗುರವಾದ ಚಿಕ್ಕಚಿಕ್ಕ ಎಲೆಗಳ ಗೊಂಚಲುಗಳು ತಾಜಾ ಹಸಿರು ಬಣ್ಣದಲ್ಲಿದ್ದು ತುಸು ಬಾಗಿರುತ್ತದೆ. ಹಗುರವಾದ ಚಿಕ್ಕಚಿಕ್ಕ ಎಲೆಗಳ ಗೊಂಚಲುಗಳು ತಾಜಾ ಹಸಿರು ಬಣ್ಣದಲ್ಲಿದ್ದು ನೋಡಲು ಆಕರ್ಷಕವಾಗಿರುತ್ತದೆ. ಎಲೆಗಳು ಸಹ ಹಣ್ಣಿನಂತೆಯೇ ಹುಳಿಯಾಗಿದ್ದು ತಿನ್ನಲು ರುಚಿಯಾಗಿರುತ್ತದೆ.

ಹುಣಸೆ ಮರದಲ್ಲಿ ಸುಂದರವಾದ ಕೆಂಪು ಚುಕ್ಕಿಗಳಿರುವ ಹಳದಿ ಹೂಗಳಿರುತ್ತವೆ. ಹೂ ಒಣಗುತ್ತಾ ಆ ಜಾಗದಲ್ಲಿ ಹುಣಸೆ ಈಚು ಮೂಡುತ್ತದೆ. ಈಚು, ಹಸಿರುಕಾಯಿಯಾಗಿ ಬೆಳೆದು ಕ್ರಮೇಣ ಕಂದುಬಣ್ಣಕ್ಕೆ ತಿರುಗುತ್ತದೆ.

ಗೋಟಿನ ಒಳಗಿನ ಹುಣಸೆ ಹಣ್ಣು ಹುಳಿಮಿಶ್ರಿತ ಸಿಹಿಯನ್ನು ಪಡೆದಿರುತ್ತದೆ. ಹಣ್ಣಿನ ಒಳಗೆ ಗಾಢ ಕಂದು ಬಣ್ಣದ ಹುಣಸೆ ಬೀಜಗಳಿರುತ್ತವೆ. ಅಳಿಲುಗಳಿಗೆ ಹಾಗೂ ಹಕ್ಕಿಗಳಿಗೆ ಹುಣಸೆಯ ಹಣ್ಣು ಬಲುಪ್ರಿಯ. ಗಿಳಿಗಳಿಗೂ ಅಷ್ಟೆ. ಹುಣಸೆಹಣ್ಣಿಗೆ ಉಪ್ಪು ಸೇರಿಸಿ ಚೀಪುವುದರಿಂದ ಬಾಯಿಯ ಅಂಗಳ ಉರಿಯುತ್ತದೆಂದು ತಿಳಿದಿದ್ದರೂ ಸಹ ಮಕ್ಕಳು ಅದನ್ನು ತಿನ್ನಲು ಇಷ್ಟ ಪಡುತ್ತಾರೆ.

##
ಹುಣಸೆ ಹಣ್ಣಿನಿಂದ ರುಚಿಯಾದ ಸಾಂಬಾರುಗಳನ್ನು, ಉಪ್ಪಿನಕಾಯಿ, ಚಟ್ನಿಗಳನ್ನು, ರುಚಿಯಾದ ಗೋಲ್ಗಪ್ಪಗಳನ್ನು ಜೊತೆಗೆ ಬಾಯಿ ನೀರೂರಿಸುವ ಜಜ್ಜುಣಸೆಹಣ್ಣನ್ನು ಮಾಡಲು ಬಳಸುತ್ತಾರೆ.

ವಿಟಮಿನ್ ‘ಸಿ’ ಹೆಚ್ಚಾಗಿರುವ ಹುಣಸೆಹಣ್ಣಿನಲ್ಲಿ ಕಬ್ಬಿಣಾಂಶವೂ ಉತ್ತಮ ಪ್ರಮಾಣದಲ್ಲಿದೆ. ಅದರ ಬೀಜಗಳನ್ನು ಒಣಗಿಸಿ ಪುಡಿಮಾಡಿ ಹಿಟ್ಟಿನಂತೆ ಬಳಸುತ್ತಾರೆ. ಚಿಗುರೆಲೆಗಳ ಜೊತೆಗೆ ಹುಣುಸೆ ಹೂಗಳನ್ನು ಸಹ ಅಡುಗೆಯಲ್ಲಿ ಬಳಸುತ್ತಾರೆ.

ಬೇಸಿಗೆಯಲ್ಲಿ ಈ ಮರ ತಂಪಾದ ನೆರಳನ್ನು ಕೊಡುತ್ತದೆ. ಭಾರತದಲ್ಲಿ ಈ ಮರದ ಬಗ್ಗೆ ಹಲವಾರು ಮೂಢ ನಂಬಿಕೆಗಳಿವೆ. ಜನರು ಈ ಮರದಲ್ಲಿ ದೆವ್ವಗಳಿರುತ್ತವೆಂದೂ, ರಾತ್ರಿಯ ಹೊತ್ತು ಇದರಡಿಯಲ್ಲಿ ಯಾರೂ ಮಲಗಬಾರದೆಂದು ಹೇಳುತ್ತಾರೆ.

ಸೂಕ್ಷ್ಮವಾಗಿ ಗಮನಿಸಿದರೆ ರಾತ್ರಿಯ ಹೊತ್ತಿನಲ್ಲಿ ಈ ಮರದ ಎಲೆಗಳು ಮಡಿಚಿಕೊಂಡಿರುವುದು ಗೊತ್ತಾಗುತ್ತದೆ. ನಿಜ ಏನೆಂದರೆ, ರಾತ್ರಿಯ ಹೊತ್ತ ಈ ದೊಡ್ಡಮರ ಹೆಚ್ಚು ಇಂಗಾಲದ ಡೈ ಆಕ್ಸೈಡನ್ನು ಹೊರಹಾಕುವುದರಿಂದ ಆ ಸಮಯದಲ್ಲಿ ಇದರ ಅಡಿಯಲ್ಲಿ ಮಲಗುವುದು ಕ್ಷೇಮವಲ್ಲ. ಹಲವು ವರ್ಷಗಳ ಹಿಂದೆ ಈ ಮರವನ್ನು ಆಫ್ರಿಕಾದಿಂದ ತಂದಿರಬಹುದೆಂದು ನಂಬಲಾಗಿದೆ. ಇದು ನಮ್ಮ ದೇಶದಲ್ಲಿ ಸಮೃದ್ಧವಾಗಿ ಬೆಳೆಯತೊಡಗಿತು. ಮತ್ತೀಗ ಇದನ್ನು ಇನ್ನೊಂದು ದೇಶದಿಂದ ತಂದರೆಂದು ನಂಬುವುದೇ ಕಷ್ಟ.

##
“ಅಪ್ಪ ಈ ಗಿಡ ಬೆಳೆದು ಯಾವ ಮರವಾಗುತ್ತದೆ?” ಎಂದು ಯುವರಾಜ ಉತ್ಸಾಹದಿಂದ ಕೇಳಿದನು. ರಾಜ ತನ್ನ ಮಗನನ್ನೊಮ್ಮೆ ಗಿಡವನ್ನೊಮ್ಮೆ ನೋಡಿ, “ಮುಂದೊಂದು ದಿನ ನೀನು ಬೆಳೆದು ರಾಜನಾಗುವಂತೆ ಈ ಪುಟ್ಟ ಗಿಡ ಸಹ ಬೆಳೆದು ಹಣ್ಣುಗಳ ರಾಜನಾಗುತ್ತದೆ – ಮಾವಿನಣ್ಣು! ಕೆಲವು ವರ್ಷಗಳು ತಡಿ. ಬೇರೆಲ್ಲ ಹಣ್ಣುಗಳಿಗಿಂತಲೂ ಸವಿಯಾದ ಹಣ್ಣು ನಿನಗೆ ಸಿಗುತ್ತದೆ.”

##
ಮಾವು

ಸವಿಯಾದ ಮಾವಿನಹಣ್ಣುಗಳೆಂದರೆ ಯಾರಿಗೆ ತಾನೆ ಇಷ್ಟವಾಗುವುದಿಲ್ಲ! ಮಾವು ಹೊಂಬಣ್ಣದ ಹಣ್ಣಾದಾಗಲಂತೂ ಅದರ ರುಚಿಯ ಬಗ್ಗೆ ಎರಡು ಮಾತಿಲ್ಲ. ಆದರೆ ಅದು ಹಸಿರಾಗಿ ಹುಳಿಯಾದ ಕಾಯಿಯಾಗಿದ್ದಾಗಲೂ ಸಹ ಅದನ್ನು ಸ್ವಲ್ಪ ಉಪ್ಪಿನೊಂದಿಗೆ ತಿಂದರೆ ಅಷ್ಟೇ ರುಚಿಯಾಗಿರುತ್ತದೆ. ಭಾರತದಲ್ಲಿ ಮಾವನ್ನು ‘ಹಣ್ಣುಗಳ ರಾಜ’ ಎಂದು ಸರಿಯಾಗಿಯೇ ಕರೆದಿದ್ದಾರೆ.

ಮಾವಿನಲ್ಲಿ ಹಲವಾರು ವಿಧಗಳಿವೆ. ಕೆಲವು ಹಳದಿಬಣ್ಣದ ಸುಮಾರು ಒಂದು ಕೆ.ಜಿ. ಯಷ್ಟು ತೂಗುವ ದೊಡ್ಡ ಹಣ್ಣುಗಳ ಜೊತೆಗೆ ಹಸಿರು ಬಣ್ಣದ ರಸಭರಿತವಾದ ಪುಟ್ಟ ಹಣ್ಣುಗಳೂ ಇರುತ್ತವೆ. ಮಾವಿನ ಹಣ್ಣಿನ ನಿಜವಾದ ಮಜವಿರುವುದು ಅದರ ರಸದಲ್ಲಿ.

ಒಂದು ಬುಟ್ಟಿ ಮಾವಿನಹಣ್ಣನ್ನು ಸ್ವಲ್ಪಹೊತ್ತು ತಣ್ಣನೆಯ ನೀರಿನಲ್ಲಿಟ್ಟು ನಂತರ ಮರದಡಿಯಲ್ಲಿ ಕುಳಿತು ಅದನ್ನು ಸವಿಯಿರಿ. ಮಾವಿನ ಹಣ್ಣುಗಳನ್ನು ತಿನ್ನುವಾಗ ಅದರ ರಸ ಸೋರಿ ನಿಮ್ಮ ಬಟ್ಟೆಗಳು ಕೊಳಕಾಗುತ್ತವೆ. ಆದ್ದರಿಂದ ಹಣ್ಣು ತಿನ್ನುವಾಗ ಹಳೆಯ ಬಟ್ಟೆ ಹಾಕಿಕೊಳ್ಳುವುದು ಒಳ್ಳೆಯ ಅಭ್ಯಾಸ.

ಸಾವಿರಕ್ಕೂ ಮಿಗಿಲಾದ ವಿವಿಧ ಮಾವಿನ ತಳಿಗಳೂ ಭಾರತದಲ್ಲಿ ಇವೆ. ಮಾವಿನ ಮರಗಳು ಮೂಲತಃ ಹಿಮಾಲಯದ ತಪ್ಪಲಿನ ಕಾಡುಗಳಲ್ಲಿ ಬೆಳೆದವು. ನಂತರ ಅಲ್ಲಿಂದ ಪ್ರಪಂಚದೆಲ್ಲೆಡೆ ಪಸರಿಸಿದವು.

##
ಮಾವಿನ ಮರ ಸುಮಾರು ಹದಿನೈದು ಮೀಟರ್ ಎತ್ತರವಿರುತ್ತದೆ. ಕೆಲವೊಮ್ಮೆ ಹಿರಿಯ ಮರಗಳು ಸುಮಾರು ಮೂವತ್ತು ಮೀಟರ್ ವರೆಗೂ ಬೆಳೆಯುತ್ತದೆ. ತೋಟದಲ್ಲಿ ಬೆಳೆಸುವ ಕೆಲವು ಮಾವಿನ ಮರಗಳು ಕೇವಲ ಮೂರು ಮೀಟರ್ ನಷ್ಟೇ ಎತ್ತರವಿರುತ್ತವೆ. ಮರದ ಬೊಡ್ಡೆಯು ಗಾಢ ಕಂದು ಬಣ್ಣದಲ್ಲಿದ್ದು ತುದಿ ಮೊನಚಾದ ಉದ್ದನೆಯ ಎಲೆಗಳಿರುತ್ತವೆ. ಎಲೆಗಳನ್ನು ಉಜ್ಜಿದಾಗ ಮಾವಿನ ತೀಕ್ಷ್ಣ ಪರಿಮಳವಿರುತ್ತದೆ. ಬಣ್ಣದ ಹೂಗಳಿಗೆ ಸಿಹಿಯಾದ ಪರಿಮಳವಿರುತ್ತದೆ. ಜೇನುಹುಳಗಳು ಇವುಗಳಿಂದ ಮಕರಂದ ಹೀರುತ್ತವೆ.

ಹಿಂದೂ ಕುಟುಂಬಗಳಲ್ಲಿ ಮದುವೆ, ಹಬ್ಬ ಹರಿದಿನಗಳಲ್ಲಿ ಬಾಗಿಲಿಗೆ ಮಾವಿನ ಎಲೆಗಳ ತೋರಣವನ್ನು ಕಟ್ಟುತ್ತಾರೆ. ಭಾರತದ ಹಲವಾರು ಕೈಗಾರಿಕೆಗಳಲ್ಲಿ, ನೇಯ್ಗೆ, ಸೀರೆಗಳಲ್ಲಿ ಮಾವಿನ ವಿನ್ಯಾಸಗಳನ್ನು ಬಳಸುತ್ತಾರೆ. ಮಾವಿನ ಎಲೆ, ಬೀಜ ಹಾಗೂ ಹೂಗಳು ಪ್ರತಿಯೊಂದನ್ನೂ ಔಷಧವಾಗಿ ಉಪಯೋಗಿಸುತ್ತಾರೆ.

ಮಾವಿನ ಹಣ್ಣಿನಲ್ಲಿ ಕೆಮ್ಮು-ನೆಗಡಿಯ ವಿರುದ್ಧ ಹೋರಾಡಲು ಬೇಕಾಗುವ ವಿಟಮಿನ್ ‘ಸಿ’ ಹೆಚ್ಚಿನ ಪ್ರಮಾಣದಲ್ಲಿದೆ. ಇದು ಆರೋಗ್ಯವಂತ ವಸಡುಗಳನ್ನು ಪಡೆಯಲು ಸಹಾಯಕಾರಿಯಾಗಿದೆ. ವಿಟಮಿನ್ ‘ಎ’ ಮತ್ತು ‘ಬಿ’ ಗಳು ಈ ಹಣ್ಣಿನಲ್ಲಿ ಇವೆ. ಎಲ್ಲ ಮರಗಳನ್ನು ಮೆಚ್ಚುಗೆಯಿಂದ ನೋಡಿ, ರಾಜ ಮತ್ತು ಯುವರಾಜರು ಅರಮನೆಗೆ ಹೊರಡಲನುವಾದರು. ಯುವರಾಜ ಹಿಂದಿರುಗಿ ಮಾವಿನಗಿಡದತ್ತ ನಗುತ್ತಾ ನೋಡಿ, ತನ್ನಷ್ಟಕ್ಕೆ ತಾನೆ, “ಹೌದು, ನನಗೂ ನನ್ನ ತಂದೆಯಂತೆಯೇ ನಮ್ಮ ತೋಟದ ಎಲ್ಲಾ ಮರಗಳೂ ಇಷ್ಟ. ನಾನು ಬೇಗ ಬೆಳೆದು ರಾಜನಾಗುತ್ತೇನೆ, ಹಾಗೆಯೆ ನೀನೂ ಸಹ,” ಎನ್ನುತ್ತಾ ಆ ಪುಟ್ಟ ಗಿಡದತ್ತ ಕೈಬೀಸಿದನು.

##
ಹಸಿರು ಸಿರಿ

ಮರಗಳು ಪ್ರಪಂಚದ ಎಲ್ಲಾ ಗಿಡಗಳಿಗಿಂತಲೂ ಎತ್ತರವಾದವುಗಳು. ಅವು ಭೂಮಿಯ ಮೇಲೆ ಮನುಷ್ಯನಿಗಿಂತಲೂ ಮುಂಚಿತವಾಗಿಯೇ ಇದ್ದವು.

ಮರಗಳು ಬೆಟ್ಟಗಳ ಮೇಲೆ, ಸಮುದ್ರದ ದಡಗಳಲ್ಲಿ, ಮರುಭೂಮಿಗಳಲ್ಲೂ ಬೆಳೆಯುತ್ತವೆ. ಮರಗಳನ್ನು ರಸ್ತೆಯ ಎರಡೂ ಬದಿಗಳಲ್ಲಿ, ಹೊಲಗಳಲ್ಲಿ, ಮನೆಯ ಹಿತ್ತಲಿನಲ್ಲಿ, ತೋಟಗಳಲ್ಲಿಯೂ ಕಾಣಬಹುದು. ಭೂಮಿಯಲ್ಲಿ ಎಲ್ಲಾ ಮರಗಿಡಗಳೂ ಅತ್ಯಗತ್ಯ. ಏಕೆಂದರೆ, ಜೀವಿಗಳ ಉಸಿರಾಟಕ್ಕೆ ಬೇಕಾಗುವ ಆಮ್ಲಜನಕವನ್ನು ಅವು ನೀಡುತ್ತವೆ.

ಹೆಚ್ಚು ಕಡಿಮೆ ಎಲ್ಲಾ ಗಿಡಗಳಲ್ಲಿ ಎಲೆಗಳಿಗೆ ಹಸಿರುಬಣ್ಣವನ್ನು ಕೊಡುವ ಪತ್ರಹರಿತ್ತು ಇರುತ್ತದೆ. ಸೂರ್ಯನ ಬೆಳಕು ಎಲೆಗಳ ಮೇಲೆ ಬಿದ್ದಾಗ ದ್ಯುತಿಸಂಸ್ಲೇಶಣೆ ಕ್ರಿಯೆಯ ಮೂಲಕ ಅವು ಗಿಡಕ್ಕೆ ಬೇಕಾದ ಊಟವನ್ನು ತಯಾರಿಸುತ್ತವೆ. ಎಲೆಗಳ ಸೂಕ್ಷ್ಮರಂದ್ರಗಳ ಮೂಲಕ ಒಳಬರುವ ಇಂಗಾಲದ ಡೈ ಆಕ್ಸೈಡ್, ಬೇರುಗಳು ಹೀರಿಕೊಂಡ ನೀರು ಹಾಗೂ ಸೂರ್ಯನ ಬೆಳಕನ್ನು ಬಳಸಿಕೊಂಡು ಈ ಕ್ರಿಯೆ ನಡೆಯುತ್ತದೆ. ದ್ಯುತಿ ಸಂಸ್ಲೇಶಣೆ ಕ್ರಿಯೆಯ ಪರಿಣಾಮವಾಗಿ ಆಮ್ಲಜನಕ ಬಿಡುಗಡೆಯಾಗುತ್ತದೆ.

##
ವಿವಿಧ ಬಗೆಯ ಸಾವಿರಾರು ಮರಗಳಿವೆ. ಅವುಗಳಲ್ಲಿ ಯಾವುದು ರುಚಿಯಾದ ಹಣ್ಣುಗಳನ್ನು ಕೊಡುತ್ತವೆಯೋ ಅವೇ ಅತ್ಯುತ್ತಮವಾದವು. ಎಲ್ಲಾ ಮರಗಳೂ ಹಣ್ಣು ಬಿಡುತ್ತವೆ. ಆದರೆ ಎಲ್ಲಾ ಹಣ್ಣುಗಳೂ ತಿನ್ನಲು ಯೋಗ್ಯವಾದವಲ್ಲ. ಕೆಲವು ವಿಷಕಾರಿಯಾದ ಹಣ್ಣುಗಳೂ ಇರುತ್ತವೆ! ಆದರೂ ನಮಗೆ ಮರಗಳು ಆಪ್ತ ಗೆಳೆಯರು. ಅವು ಬಿಸಿಲಿನಲ್ಲಿ ತಂಪಾದ ನೆರಳನ್ನು ಕೊಡುತ್ತವೆ. ನಮಗೆ ಊಟ, ಸೌದೆ, ಔಷಧಗಳನ್ನೂ ಕೊಡುತ್ತವೆ. ವಿಸ್ತೀರ್ಣವಾದ ಪ್ರದೇಶಗಳಲ್ಲಿ ಮರಗಳು ಬೆಳೆದಾಗ, ಅದು ಕಾಡು ಎನಿಸಿಕೊಳ್ಳುತ್ತದೆ. ಕಾಡುಗಳು ಒಂದು ಪ್ರದೇಶದ ವಾತಾವರಣದಲ್ಲಿ ವೈಪರೀತ್ಯಗಳನ್ನು ಉಂಟುಮಾಡಬಲ್ಲುದು. ಕಾಡುಗಳು ಮಣ್ಣಿನ ಸವಕಳಿಯನ್ನು ತಡೆಯುತ್ತವೆ. ಅವು ವೈವಿಧ್ಯಮಯ ಪ್ರಾಣಿಸಂಕುಲದ ಆವಾಸ ಸ್ಥಾನವೂ ಹೌದು.

ಆರೋಗ್ಯವಂತ ಪರಿಸರಕ್ಕಾಗಿ ನಾವು ಸಾಧ್ಯವಾದಷ್ಟು ಗಿಡಮರಗಳ ಆರೈಕೆ, ರಕ್ಷಣೆಯನ್ನು ಮಾಡಬೇಕು.

##
* License: [CC-BY]
* Text: Nimret Handa
* Illustration: Nimret Handa
* Translation: Bhavya
* Language: kn

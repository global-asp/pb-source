# এখন নয় এখন নয়

##
আমি দিদাকে জিগ্যেস করলাম,

“আমাকে দুটো লাড্ডু দেবে?”

“এখন নয় বাছা, কাল পাবে।”

কিন্তু আমি তো কাল অবধি অপেক্ষা করতে চাইনি!

##
দাদুকে জিগ্যেস করলাম, “আমি কি বন্ধুদের সাথে খেলতে যেতে পারি?”

“এখন নয় দাদুভাই, একটু শুয়ে নাও, তারপর!”

কিন্তু আমি ততক্ষণ অপেক্ষা করতে চাইনি।

##
আমি মাকে জিগ্যেস করলাম,“মা, আমি এই নতুন জামাগুলি পরতে পারি?”

“এখন নয় বাবা, যখন আমরা বেড়াতে যাব, তখন পরবে!”

কিন্তু আমি ততক্ষণ অপেক্ষা করতে চাইছিলাম না।

##
আমি বাবাকে জিগ্যেস করলাম, “বাবা, আমি কি ও‍ই সুন্দর বাক্সটা খুলতে পারি?”

“এখন নয়, এখন নয়, একটু অপেক্ষা করো।”

কিন্তু আমি ততক্ষণ অপেক্ষা করতে চাইছিলাম না।

##
কেন বড়রা সবসময় বলতে থাকে – “এখন নয় এখন নয়?”

সেই রাতে আমি রেগেমেগে শুতে গেলাম।

##
পরের দিন সকালে আমি তাড়াতাড়ি উঠে রান্নাঘরে গেলাম।

দিদা বলল, "এখন তুমি লাড্ডু খেতে পারো।"

##
দাদু বলল, “এখন আমরা ক্রিকেট খেলতে পারি।”

মা বলল, “এখন তুমি নতুন জামা পরতে পারো।”

বাবা বলল, “এখন তুমি এই বাক্সটা খুলতে পারো।”

আর সবাই একসাথে বলে উঠলো, “হ্যাপি বার্থডে।”

##
* License: [CC-BY]
* Text: Rohini Nilekani
* Illustration: Ruchi Shah
* Translation: Jyotsna Majumdar
* Language: bn

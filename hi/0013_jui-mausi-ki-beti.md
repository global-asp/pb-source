# जुई मौसी की बेटी

##
“अनु ...ऊऊऊ ... उठो, उठो! सुस्तूराम!!” अनु की माँ ने आवाज़ दी। 

“ऊंऊंऊं ... सोने दो!” अनु बुदबुदायी। 

“ठीक है, तो फिर मैं अकेले ही जाती हूँ जुई मौसी की बिटिया को देखने,” माँ बोलीं। 

##
बस फिर क्या था, अनु झट से उठ बैठी। 

“बिटिया? क्या वो नन्ही-नन्ही बच्ची है? गुड़िया जैसी! रुको, मैं भी चलूँगी!” अनु चुटकी में तैयार हो गयी। 

##
अपना दूध भी वह गटागट पी गयी, बिना किसी ना-नुकुर के। 

और तो और, माँ ने जब उसके बाल काढ़े तो वह रोयी भी नहीं। 

##
मौसी के घर में घुसते ही अनु चिल्लायी, “गुड़िया कहाँ है, मौसी?” 

“शशश...” होंठों पर उँगली रख कर जुई मौसी बोलीं, “धीरे... गुड़िया सो रही है।” 

“सो रही है! बड़ी बेकार है।” अनु उदास हो चली। 

##
अनु को अपने पास खींचकर माँ बोलीं, 

“अनु, गुड़िया अभी बहुत छोटी है। तुम्हें उसे तंग नहीं करना चाहिए। दीदी हो न तुम उसकी?” 

दीदी! यह सुनकर अनु को बड़ा अच्छा लगा। “लेकिन गुड़िया सोती क्यों है?” 

##
तभी उसके कानों में एक बारीक-सी “उंईं” की आवाज़ पड़ी...  “लो, जाग गयी,” यह बोलते-बोलते मौसी ने गुड़िया को माँ के हवाले किया।  

“मुझे दीजिए। मैं गुड़िया को अपनी गोदी में लूँगी,” अनु बोली। 

“नहीं अनु। तुम अभी बहुत छोटी हो। गुड़िया को सँभाल नहीं पाओगी,” माँ बोलीं। 

“पर मैं तो उसकी दीदी हूँ न!” अनु ने मचलते हुए कहा। 

##
लेकिन माँ की गोदी में गुड़िया क्यूँ? मैं भी माँ की गोदी में बैठना चाहती हूँ, मन ही मन अनु ने सोचा। 

माँ बोलीं, “अनु, दूर रहो। गुड़िया को तंग नहीं करो। देखो, कितनी छोटी है गुड़िया।” 

##
और गुड़िया थी कि “उआं उआं...” करके आसमान सिर पर उठाये जा रही थी। 

“अरे,” मौसी बोलीं, “लगता है इसने अपनी चड्डी गंदी कर डाली है।” 

उन्होंने गुड़िया को पोंछा-पाछा, और उसकी चड्डी बदल दी।  अब गुड़िया जो है ही-ही करके हँसने लगी। 

##
अनु को बड़ा गुस्सा आया। भोंदू!  चड्डी में भी कभी छिछ्छी करते हैं? 

और माँ और मौसी को देखो तो क्या हो गया! 

छिछ्छी कर दी, और उन्होंने उसे डाँटा भी नहीं! 

##
मैं कभी ग़लती से भी अपनी चड्डी में सुस्सू कर दूँ तो माँ मुझे गुस्से से देखने लगती हैं। पर देखो तो सही, डाँटना तो दूर, उल्टे गुड़िया को बड़ा लाड़ किये जा रही हैं! 

घर लौटने दो। बाबा को बताऊँगी कि माँ कितनी खराब हैं। 

##
“चलो माँ घर चलें!” अनु ने पैर पटकते हुए कहा। 

“क्यों अनु, गुड़िया अच्छी नहीं लगी तुम्हें?” मौसी ने पूछा। 

“छीः!” अनु बोली, “भोंदू लड़की, चड्डी में छिछ्छी करती है! बात भी नहीं करती, खेलती भी नहीं! मुझे आपकी गुड़िया अच्छी नहीं लगी। आप अपने लिये ऐसी बुद्धू लड़की क्यों लेके आयीं?” 

##
घर वापस जाते समय अनु ने माँ से पूछा, 

“माँ मैं इत्ती-सी गुड़िया कब बनूँगी?” 

“तुम फिर से छोटी गुड़िया नहीं बनोगी,” माँ ने जवाब दिया। “अब तो बस तुम बड़ी, और बड़ी होती जाओगी।” 

“मैं बड़ी नहीं होना चाहती! मैं छोटी बनना चाहती हूँ और तुम्हारी गोदी में सोना चाहती हूँ। दूध भी मैं चम्मच से पीना चाहती हूँ। और फिर बाबा के कंधे पर बैठकर बाहर घूमने जाना चाहती हूँ... और... और...” रास्ते भर अनु यूँ ही कुछ-कुछ बुड़बुड़ करती रही। 

##
अगले दिन माँ बोलीं, 

“अनु, तुम्हारे छोटे कपड़े, खिलौने, और तुम्हारा ये पालना, क्या हम जुई मौसी की गुड़िया को दे दें?” 

##
“नहीं!” अनु चीख पड़ी। “यह गेंद मेरी है, और वह पालना भी मेरा है!” 

“ठीक है। तो फिर ये छोटे वाले कपड़े दे दें? बहुत छोटे हो गये हैं,” माँ ने कहा। 

“नहीं!” अनु फिर से चिल्लायी। “मैं इन्हें अभी-अभी पहनूँगी।”  सो माँ ने वह छोटा फ्रॉक अनु को पहना दिया। फिर उन्होंने छोटे-छोटे बच्चों की छुटंकी टोपी भी उसके सिर पर रख दी। 

##
अनु घर-भर में घुटनों के बल रेंगती रही। 

अपने सिर पर अपनी गेंद को सम्हाले ज़ोर-ज़ोर से चिल्लाती रही, “दही ले लो! ताज़ा दही!” 

##
झुनझुना बजा-बजा कर वह “खट-खट” शोर करती रही। 

अनु अपने पालने में चढ़ बैठी। अपने झूले में लेटे-लेटे वह अपना अँगूठा चूसना चाहती थी। पर यह क्या!  पालने में तो वह समायी ही नहीं।

##
उस तरफ़ उसके पैर बाहर लटक रहे थे, और इस तरफ़ वह अपनी बाँहें सीधी नहीं रख पा रही थी। और उसका छुटकू, तंग सा फ्रॉक भी अब उसे चुभने लगा। अनु परेशान हो गयी। उसे बिलकुल भी मज़ा नहीं आ रहा था। 

##
अनु अपनी माँ से बोली, 

“माँ, क्यों न हम ये फ्रॉक, टोपी और ये झूला, ये सब के सब, मौसी की बेटी को दे दें?” 

“सब? फिर तुम क्या करोगी?” माँ ने पूछा। 

“माँ, मैं तो अब दीदी हो गयी हूँ! है न? एक बार जो आप दीदी बन जायें तो फिर आप छोटे कपड़े थोड़े ही न पहन सकते हैं, और न पालने में सो सकते हैं।” 

“अरे, ऐसा क्या! मुझे तो पता ही नहीं था!” मंद-मंद मुस्कराते हुए माँ बोलीं। 

अनु ने अपने कपड़े पहने और माँ से कहा, 

“माँ, गुड़िया को बोलना ये सारी चीज़ें उसे उसकी दीदी ने दी हैं। ऐसा बोलोगी न?” 

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Manohar Notani
* Language: hi

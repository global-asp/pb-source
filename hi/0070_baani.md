# बानी

##
यह है बानी। छोटी-सी, प्यारी-सी लड़की। वो घर है न, हरे दरवाजे वाला? उस में रहती है। बानी स्कूल जाती है। उसके स्कूल की खिड़कियाँ चमकते पीले रंग की हैं और दरवाजे लाल।

##
बानी को अपना स्कूल बहुत पसंद है।
वहाँ उसके बहुत सारे मित्र हैं।
उनके साथ वह पढ़ती है, नाचती, गाती और खेलती भी है।

##
एक रात बानी बहुत ठाक गयी थी।
जैसे ही आँखें बंद कीं, उसे लगा वह तैर रही है,
घर के बाहर, दूर, पहाड़ से नीचे, घने पेड़ों के बीच.........

##
“उठो बानी! उठो!” बानी चौंक कर उठ गई।
उसने देखा कि उसके सामने कई अनजान बच्चे खड़े थे।
अजीब-से चेहरे थे उनके, टोपियाँ पहने थे।

##
वे बानी के इर्द-गिर्द गोला बना कर गाने लगे।
“स्वागतम! तुम्हारा स्वागत है! हम तो एक साल से तुम्हारा इन्तजार कर रहे थे।“
“पूरे एक साल से!” बानी फुसफुसाई।
“हाँ!” बच्चे जोर से बोले।

##
“हम जानते हैं कि तुम नींद में तैर सकती हो।“
“शायद गा भी सकती हो!”
“लेकिन मैं नींद में तो नहीं हूँ,” कहते हुए बानी ने अपने-आप को जोर से चिकोटी काटी हाय!
“नींद में उड़ भी सकती हो,” बच्चे गाते रहे।
“उड़? कैसे? कहाँ?” बानी ने पूछा।

##
“पंखों की तरह अपनी बाहें फैलाओ। चिड़िया, बादल, किसी की भी तरह उड़ जाओ।“
बानी ने वैसा ही किया, और अपने नये मित्रों के संग उड़ने लगी।
जंगल के ऊपर से। और जब बानी ने नीचे देखा तो बेशुमार बत्तियाँ नज़र आईं।

##
वह बच्चों के पीछे-पीछे बत्तियों की ओर उड़ने लगी।
देखा, एक नगर है, बड़े-बड़े मशरूमों यानी कुक्कुरमुत्तों से बना हुआ।
हर रंग के मशरूम थे- पीले, सफ़ेद, हरे, बैंगनी, लाल।
और हर मशरूम में एक घर था।

##
बानी उड़ कर एक घर में घुस गई।
साधारण-सा घर था, जैसा कि घर होते हैं।
लेकिन मशरूम फ़र्श एकदम नर्म!
कालीन से भी ज्यादा नर्म।
बच्चे कूदते-दौड़ते बानी को  मशरूम नगर दिखाने लगे।

##
“आओ, कुछ खा लें,” बच्चे एक साथ बोले।
लेकिन बानी को तो केवल खेत नज़र आ रहे थे, जिनमें अजीब-से मशरूम उग रहे थे।
“ऐसे मशरूम तो मैंने पहले नहीं देखे!” बानी बोली।
“अरे! यह तो लड्डू मशरूम हैं!” बानी ने हैरानी से देखा
कि हर मशरूम के ऊपर एक लड्डू और बर्फ़ी है-पीली, हरी, सफ़ेद।

##
बानी ने एक लड्डू तोड़ कर मुँह में डाला।“वाह! क्या स्वाद है! मज़ा आ गया।”
तभी उसे अपना नाम सुनाई दिया,जैसे कोई उसे पुकार रहा हो।
देखा तो किताबों जैसे मशरूम भी थे,जिनके पन्ने अपने-आप पलटते जा रहे थे।
पन्नों पर बने चित्रा ऊपर-नीचे कूद रहे थे। उसे बुला रहे थे।
“आओ न,बानी। हमारे साथ पढ़ो।”

##
बानी उनके पास गई तो चित्रों ने उसे ढेर सारी कहानियाँ सुनाईं। मशरूम से बने पापड़ खाते-खाते बानी कहानियाँ सुनती गई-राजा-रानियों की,परियों की,वीर सिपाहियों की। अब उसे बहुत प्यास लग रही थी।बच्चे उसे एक झरने के पास ले गये जिस में चमकता नीबू-पानी था। दूसरे में संतरे का रस,तीसरे में आम का। बानी ने सब में से थोड़ा-थोड़ा पिया। कितना ठण्डा और मीठा!

##
और यह क्या?कुछ मशरूमों में तो संगीत फूट रहा था। कितना सुरीला!
बानी एक छोटे-से लड़के के साथ नाचने लगी। उसने नुकीली टोपी और जूते पहने थे।
“क्या नाम है तुम्हारा?” बानी ने पूछा। “नुकीला!” वह बोला। वाकई, उसका चेहरा भी नुकीला था।
फिर बानी एक छोटी-सी लड़की के साथ नाची,जिसकी टोपी और जूते दिल के आकार के बने थे। वह गा रही थी, मेरा नाम है दिलवाली...”

##
इस के बाद बानी सब बच्चों के साथ नाची। “अब मैं थक गई हूँ। थोड़ा आराम कर लें”
“नहीं! नहीं! समय नहीं है। यह लो, नीबू-पानी पियो।” बानी ने एक घूँट पिया तो कुछ आराम मिला।
“चलो,पहाड़ों पर उड़ें,” बच्चे बोले। वे निकल पड़े–केक, आइसक्रीम और टाँफि यों के बने पहाड़ों के ऊपर से,और आखिरी पहाड़ पर पहुँचे।

##
कमाल! वह तो खिलौनों का पहाड़ था! बानी ने इतने सारे खिलौने कभी नहीं देखे थे।
बच्चे जादुई गेंदों से खेल रहे थे जो खुद कूदती थीं।
छोटी-छोटी गाडि़याँ उनके पास आ कर, बिठाकर सैर करवा रही थीं।

##
जादू के ब्लाँक थे जो चिल्ला रहे थे-
“आओ! खेलो! हमें बनाओ।”
बानी को बहुत मज़ा आ रहा था।
अब घर जाने का समय हो गया था।
वे सब जंगल के ऊपर से उड़ते हुए बानी के घर पहुँचे।

##
“अच्छा बानी, अलविदा। हम चलते हैं। फिर आना।” और बच्चे वापस मशरूम नगर लौट गये।

##
बानी अपने बिस्तर में घुस कर गहरी नींद में सो गई।
सुबह उठी तो लगा-कितना सुंदर सपना था! तभी उसने अपनी मुट्ठी खोली और देखा... क्या देखा,
आप बता सकते हैं? क्यों न आप भी अपनी छोटी-सी कहानी बनाएँ, बानी के बारे में?

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: Ritu Singh
* Language: hi

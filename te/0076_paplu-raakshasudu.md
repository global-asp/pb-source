# పప్లూ రాక్షసుడు

##
అనగనగా ఓ చిన్న రాక్షసుడుండే వాడు. వాడి పేరు పప్లూ. వాడి వయస్సు 9 సంవత్సరాలు. వాడు మిగతా రాక్షసుల్లాంటి వాడు కాదు. వాళ్ళందరికీ కొట్టుకోవడం అంటే ఇష్టం. కానీ పప్లూకి కొట్లాట  

అంటే అస్సలు పడేది కాదు. వాడి తోటివాళ్ళంతా, రాక్షసిబల్లుల చెవులు పీకుతూ, పెద్దపులుల తోకలు తిప్పుతూ గొడవ చేస్తుంటే, పఫ్లూ తన స్నేహితుల్ని రక్షించుకుంటూ ఉండేవాడు. 

పప్లూ గురించి వాళ్ళమ్మకి చాలా బెంగగా ఉండేది. ఒకరోజు రాత్రి ఆమె పప్లూని నిద్రలేపింది. 

“నాయనా, నువ్వు మన జాతివాళ్ళ మధ్య సుఖంగా బ్రతకలేవు. నేను నిన్ను మామూలు మనుష్యులు నివసించే గ్రామానికి తీసుకుని వెళ్తాను. అక్కడ గ్రామ పెద్ద, రాఘవగారితో నువ్వు ఉందువుగాని” అంది. కొంతసేపట్లో ఆ గ్రామం చేరుకుంటారనగా, పప్లూ వాళ్ళమ్మ అతన్ని కళ్ళు మూసుకోమంది.

##
మళ్ళీ కళ్ళు తెరిచి చూసేసరికి అతనికి స్పృహ తప్పినంత పనయ్యింది. ఎందుకంటే, అతను, వాళ్ళమ్మ, ఇద్దరూ పొట్టిగా అయిపోయారు. పప్లూ తల్లి అతన్ని రాఘవకి అప్పచెప్పి వెళ్ళిపోయింది. 

పప్లూ త్వరలోనే గ్రామంలోని పిల్లలందరితోనూ జత కట్టేసాడు. ఒకరోజు రాఘవ చాలా విచారంగా ఇల్లు చేరాడు. 

“మన గ్రామంలోంచి బయటకు వెళ్ళే ఒకే ఒక దారిని ఆ  గజదొంగ అంగారుడు అడ్డుపెట్టేసాడు. మనం పొలాల్లోకి వెళ్ళే మార్గం లేదు. ఇంక అందరూ ఆకలితో చావవలసిందే,” అన్నాడు. 

ఎలాగోలా వాళ్ళకి సాయం చెయ్యాలనిపించింది పప్లూకి. తనని వదిలి వెళ్ళేటప్పుడు తల్లి ఒక మంత్రం చెప్పిందని హఠాత్తుగా పప్లూకి గుర్తుకి వచ్చింది.

##
తను మళ్ళీ రాక్షసుడు అయిపోగలడు. రాక్షసుడుగా తను అంగారుడుని ఎదుర్కొనగలడు . 

కానీ పాపం పప్లూ కి ఆ మంత్రం మాత్రం గుర్తు రావటంలేదు. చెవులు పీక్కున్నాడు, శీర్షాసనం వేశాడు , ఊహూ... ఏం చేసినా మంత్రం గుర్తుకు రావటం లేదు.

ఇంతలో వెనకనుంచీ చిన్న గొంతు వినపడింది.

"పప్లూ అన్నా, నాతో ఆలవా"! అని . అది వాళ్ళ పక్కింట్లో ఉండే రెండేళ్ల పిల్ల సోనీ. దానికింకా మాటలు సరిగ్గా రావు. పప్లూకి దానికీ మంచి స్నేహం. పప్లూ ఆ పాపని పైకి ఎగరేసి పట్టుకున్నాడు. ఆ పాప పాట మొదలెట్టింది .
"పప్లూ అన్నా, పప్లూ అన్నా, నన్ను ఎగరేసి పత్తుకో."

"పప్లూ అన్నా, పప్లూ అన్నా, నాకు నీ మాయలు చూపెత్తు."

##
పప్లూ నిశ్చేష్టుడైపోయాడు.ఈ మాటలేవో ఇదివరకు విన్నట్లున్నాయి. ఒక్కసారి లోపలకి పరుగెత్తి ఒక నీలం రంగు రాయిని పట్టుకుని వచ్చాడు.

ఇప్పుడు అమ్మ చెప్పిన మంత్రం గుర్తుకు వచ్చింది .

"నాయనా, ఈ రాయిని పైకి విసిరి ఈ మంత్రం చెప్పు, 'నిన్ను పైకి విసిరి, ఠక్కున పట్టుకుంటాను, నా మాయలు మాత్రం మర్చిపోకు' 'ఇదీ మంత్రం' అని తల్లి చెప్పింది."

పప్లూ రాయి పైకి విసిరి , మంత్రం అనగానే తను బుడగ లాగా పెరుగుతున్నట్లు అనిపించింకి. దాంతో పాటు 'ఫర్రు ఫర్రు' మని శబ్దం వినిపించింది.  ఇదేమిటి , తను పెరుగుతుంటే తన బట్టలు చిరిగిపోతున్నాయి. తను గబుక్కున ఎక్కడైనా దాక్కోపోతే ఊరి మధ్యలో బట్టలు లేకుండా నిలబడతాడు. వెంటనే పప్లూ అడవిలోకి పరుగెత్తాడు.

##
ఫర్రు, ఫర్రుమని శబ్దం అతనికి వినబడుతూనే ఉంది. బాగా దట్టంగా ఉన్న అడివి మధ్యలోకి వెళ్ళిపోయి అక్కడ కూర్చుండి పోయాడు. మంత్రంలో తనేదో మాట వదిలేసాడు; అందుకే తనతోపాటు తన బట్టలు కూడా పెరగలేదు. 

కానీ ఇప్పుడేం చెయ్యడం! తను రాక్షసుడైతే అయిపోయాడు కానీ, తను అనుకున్న పని చెయ్యడం కుదరదు. ఇలా బట్టల్లేకుండా బయటకు ఎలా వెళ్ళడం! తనకిప్పుడు వెంటనే బట్టలు కావాలి. కాని అంత పెద్ద సైజు బట్టలు ఇప్పటికిప్పుడు ఎలా వస్తాయి? 

ఇంతలో ఒక గొంతు వినబడి అతను క్రిందికి చూసాడు. వచ్చింది రాఘవ. 

“నువ్వు పెద్దగా అయిపోయి, ఎక్కడికో పారిపోయావని సోనీ చెప్పింది. ఈ వింత కథేమిటో కనుక్కుందామని నిన్ను వెతుక్కుంటూ వచ్చాను” అన్నాడాయన. 

“అమ్మ చెప్పిన మంత్రం చదివి, నేను మళ్ళీ రాక్షసుడినయ్యాను. ఇప్పుడు నేను అంగారుడ్ని, వాడి ముఠాని ఎదుర్కోగలను” అన్నాడు పప్లూ. 

“మరింక ఆలస్యం దేనికి?” 

“కానీ, నా బట్టలు నాతోపాటు పెరగలేదు. నా ఒంటిమీద బట్టలు లేవు. నేను ఎలా బయటకు రాగలను?” 

రాఘవ కొంతసేపు ఆలోచించి, “సరే, నాక్కొంచెం సమయం ఇయ్యి. రాత్రయ్యేసరికి నీకు బట్టలు తీసుకుని వస్తాను” అన్నాడు. 

రాఘవ వెనక్కి వెళ్ళి ఊళ్ళో ఉన్న దర్జీలందర్నీ పిలిచాడు. ఇరవైఒక్క మంది దర్జీలు ఆయన దగ్గర హాజరు అయ్యారు.

##
రాఘవ వాళ్ళందరకి సమస్య వివరించి, "ఎంత త్వరగా వీలయితే అంత త్వరగా, పప్లూ కోసం, ఒక పైజమా, కుర్తా కుట్టాలి" అని ఆదేశించాడు. 

వెంటనే “పప్లూకోసం బట్టలు” అనే యజ్ఞం ప్రారంభమయింది. పప్లూ కొలతల కోసం, దర్జీలందరూ అతని కాళ్ళూ, చేతులూ, భుజాలమీదకు ఎగబ్రాకడం చూస్తుంటే ఎవరికైనా నవ్వాగదు. మొత్తం గ్రామం అంతా ఏకమయి, ఎవరిదగ్గర ఎంత గుడ్డ ఉంటే అంతా తెచ్చి పెట్టారు. సోనీ కూడా తన బొమ్మకి షాల్ కుట్టడానికి తెచ్చిన బుల్లిగుడ్డని ఇచ్చింది. 

అంతే! ఏడు గంటల్లో పప్లూకి బట్టలు తయారయ్యాయి. కాసేపట్లో హుషారుగా లేచి నిలబడ్డాడు పప్లూ, ఊరి మొత్తం మీద ఎత్తుగా కనబడుతూ! రంగురంగుల కుర్తా, పైజమా వేసుకుని అందంగా ఉన్నాడు.  ఆ బట్టలేసుకుని పప్లూ నిలబడేసరికి ఊరంతా ఆనందంతో చప్పట్లు కొట్టారు. 

##
అర్ధరాత్రి దాటింది. అంగారుడు, వాడి ముఠా అంతా గాఢనిద్రలో ఉన్నారు. ఇద్దరు దొంగలు మాత్రం కాపలాగా నిలబడ్డారు. ఉన్నట్టుండి అంగారుడు నిద్రలేచాడు.

ఒక వింత శబ్దం వినబడింది వాడికి. చటుక్కుని నిలబడి, కత్తి అందిపుచ్చుకుని, గుడారంలోంచి బయటకు దూసుకొచ్చాడు. కత్తులూ, బల్లెములూ పట్టుకొని  మిగతా దొంగలందరూ కూడా తమ తమ గుడారాల్లోంచి బయటకు వస్తున్నారు. 

‘ఉష్’ అంటూ మళ్ళీ శబ్దం వచ్చింది. ఆ శబ్దం ఉన్న కొద్దీ పెద్దదవుతోంది. 

అంగారుడు చుట్టూ చూసాడు. ఏదో ఒక గాలి దుమారం ముంచుకొస్తున్నట్లు కనబడింది. శబ్దం చెవులు చిల్లులు పడే స్థాయికి చేరుకుంది. చెట్లు ఊగుతున్నాయి. 

‘ఊష్! ఊష్’

అంగారుడు గాలిలోకి లేచాడు. వాడు కాళ్ళూ చేతులూ కొట్టుకుంటూ, నిలబడదామని ప్రయత్నం చేసాడు, కాని సాధ్యం కాలేదు. వాడు ఆకాశంలో ఎగురుతున్నాడు. వాడికి ఎడమవైపున, వాడి ప్రధాన అనుచరుడు జర్నైల్ ఎగిరే రాక్షసబల్లిలాగా ఉన్నాడు. వాడి కుడివైపున ‘తల్వార్’ అని ఇంకో అనుచరుడు, మిగతా వాళ్ళలాగే ఎగురుతూ, ఎలాగైనా తన ముందు ఎగురుతున్న తన కత్తిని అందుకోవాలని విఫల ప్రయత్నం చేస్తున్నాడు.

అంగారుడి ముఠా అంతటిల్లోనూ, ఈ ‘తల్వార్’ గొప్ప కత్తివీరుడు. కొద్ది నిమిషాల తర్వాత నీటిలో ఏదో విసిరిన చప్పుడయ్యింది.

##
వాళ్ళు అటకాయించిన గ్రామానికి దక్షిణంగా ప్రవహిస్తున్న నదిలో పడ్డారు ఆ దొంగల ముఠా అంతా. వాళ్ళంతా ఈదుకుని, చలికి వణుకుతూ ఒడ్డుకు చేరేసరికి, అక్కడొక పెద్ద నీడ వాళ్ళందర్నీ  

కప్పేస్తూ కనబడింది. 

“దుర్మార్గుడా, అంగారా!” అని గర్జించింది ఆ నీడ.

ఆ కంఠస్వరం, ఆ చిమ్మచీకట్లో పెద్దగా ప్రకంపనాలు లేపింది. 

“ఆ!” అని భయంతో పలికాడు అంగారుడు. వాళ్ళ నాన్న వాటా జిలేబీలు తినేస్తే ఆయన గట్టిగా వాయించినపుడు భయపడినంతగా మళ్ళీ ఇప్పుడు భయపడ్డాడు అంగారుడు. 

“ఈసారికి నేను నిన్ను కొంచెం భయపెట్టి వదిలేసాను. మళ్ళీ ఇంకోసారి, నువ్వు కానీ, నీ ముఠాలో ఎవరేనా కానీ ఈ గ్రామం దరిదాపులకి వచ్చారంటే, మీ శరీరాల్లోని ప్రతీ భాగం విరిచి, నమిలేస్తాను జాగ్రత్త.” 

“అలాగే బాబూ, మేం మళ్ళీ ఈ ఊరికి వెయ్యిమైళ్ళ దూరానికి కూడా రాము.” 

“మంచిది, గుర్తుంచుకో! మీలో ఎవరైనా ఈ చుట్టుప్రక్కల కనిపించారంటే, మిమ్మల్ని చూర్ణం చేసి, ఈ నదిలో చేపలకి ఆహారంగా వేస్తాను.” 

“అలాగే, కానీ, బాబూ, మీరెవరు? దయచేసి చెప్పండి.  మిమ్మల్ని ఈ ప్రాంతాల్లో ఎక్కడా చూడలేదు.” 

##
“నేను ఈ గ్రామానికి రక్షకుడ్ని” పప్లూ అన్నాడు. 

ఒక పదిక్షణాలు ఆగి, గంభీరమైన స్వరంతో చెప్పాడు. 

“నా పేరు పప్లూ రాక్షసుడు!” ఈ మాటలు చెప్పి పప్లూ, గ్రామంకేసి బయలుదేరాడు. 

ఆ రాత్రే, అంగారుడూ, వాడి మనుషులూ, గ్రామం విడిచి వెళ్ళిపోయారు. మళ్ళీ వాళ్ళెప్పుడూ ఆ ఛాయలకి రాలేదు. 

పప్లూ మళ్ళీ తన చిన్న పరిమాణంలోకి మారిపోయాడు. కానీ, అతని పేరు మాత్రం, పప్లూ రాక్షసుడుగానే ఉండిపోయింది. చిన్నారి సోనీ కూడా పప్లూ రాక్షసుడనే పిలిచేది. 

##
* License: [CC-BY]
* Text: Ramendra Kumar
* Illustration: Zainab Tambawalla
* Translation: P. Santha Devi
* Language: te

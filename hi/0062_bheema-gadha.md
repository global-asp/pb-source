# भीमा गधा

##
भीमा रामू धोबी का गधा है। 

उसकी परेशानी यह है कि उसकी नींद नहीं खुलती। 

इसलिए उसे डाँट सुननी पड़ती है। 

##
एक दिन पड़ोस की गाय गौरी ने पूछा, “भीमा तू उदास क्यों है?” 

भीमा बोला, “मेरी नींद नहीं खुलती। तू मुझे जगा देगी?” 

“ठीक है।” गौरी बोली। 

दूसरे दिन गौरी “माँ...माँ...” रंभाती रही पर भीमा नहीं जागा। 

##
शाम को भीमा घाट से लौटा। मोती कुत्ता वहाँ आया। 

“मोती, मेरी नींद नहीं खुलती। तू मुझे जगा देगा?” 

“हाँ... हाँ...” मोती बोला। अगले दिन मोती “भौं... भौं...” भौंकता रहा पर भीमा की नींद नहीं खुली। 

##
उस शाम, भीमा चीनू मुर्गे से मिला।

"चीनू, तुम्हारी आवाज़ से तो सभी हर सुबह जाग जाते हैं।  क्‍या तुम मुझे भी जगा दोगे?"

“ठीक है,”  चीनू बोला। अगली सुबह "कुकड़ू-कू, कुकड़ू-कू" कर चीनू ज़ोर से बांग लगाता रहा।  

मगर भीमा पर कोई असर ना हुआ।

##
शाम को भीमा ने कालू कौए को काँव-काँव करते देखा। 

“भैया कौए, तुम मुझे सुबह जगा दोगे?” 

“हाँ... हाँ... जरूर।” कालू बोला। अगले दिन कालू  “काँव... काँव” करता रहा पर भीमा नहीं जागा। 

##
अब तो भीमा निराश हो गया। 

अगले दिन सुबह-सुबह एक मक्खी उसकी नाक में जा बैठी। 

“आ..आ..आक छीं!” ऐसा होते ही भीमा की नींद खुल गयी। 

##
“अरे, मैं कैसे जाग गया!” 

“मैंने जगाया।” उसके सिर पर बैठी मक्खी बोली। 

“सच! मुझे रोज़ जगा दोगी?” 

“ठीक है।” 

अब भीमा खुश था। यह तरक़ीब काम आई! 

##
* License: [CC-BY]
* Text: Kiran Kasturia
* Illustration: Shweta Mohapatra
* Language: hi

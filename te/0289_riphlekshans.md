# రిఫ్లెక్షన్స్

##
నేను, నా స్నేహితుడు రాఘవ విజయవాడలో రైలు దిగి, బయటకు వస్తున్నాం. రైల్వే స్టేషన్ అంతా కోలాహలంగా ఉంది -- రైలు ఎక్కే జనాలు, దిగే వాళ్ళు, రకరకాల తిను బండారాలు అమ్మేవాళ్ళతో.

'అమరావతిని ఆంధ్రా రాజధానిగా చేసినప్పటినుంచీ, ఇక్కడ జనాభా విపరీతంగా పెరిగిపోయింది' అన్నాడు రాఘవ, సూట్ కేసుని ఒక చేత్తో పట్టుకుని నడుస్తూ.

'కనిపించే ఈ జనం అందరూ , చిన్న చిన్న పనులు మీద వచ్చిపోయే జనం. వీళ్ళకూ ఆంధ్రా రాజధానిగా అమరావతి అవడానికీ సంబంధం లేదు' అన్నాను అతన్ని కరక్ట్ చేస్తూ.

మేమిద్దరం చూస్తుండగానే అలసి పోయి పడుకునున్న ఒక ప్రయాణీకుడి జేబు లోంచి లాఘవంగా పర్సు తీసి , తీరిగ్గా డబ్బులు లెక్కపెట్టుకొని , తన జేబులో పెట్టుకొని, ఖాళీ పర్సుని , మళ్ళీ ఆ ప్రయాణీకుడి జేబులో అంతే నేర్పుగా పెట్టేశాడు ఒక దొంగ.

అంత రైట్ రాయల్ గా ప్రయాణీకుడి జేబు లోంచి పర్సు తీస్తున్న అతను దొంగ అని అర్థం అవడానికే కొంత సేపు పట్టింది మాకు. 

'దొంగ దొంగ' అని అరిచి , కొంత గొడవ చేసి , ఆ పడుకునున్న ప్రయాణీకుడిని లేపి , అతనికి అర్థమయ్యేటట్లు చెప్పే లోపే దొంగ పారిపోయాడు. దొంగని ఇంకెవరూ పట్టుకోలేరు. చూసిన మేము పరిగెట్టలేము—ముసలి వాళ్ళం కదా! 

నిద్ర లేచిన ప్రయాణీకుడు గొల్లుమన్నాడు. కళ్ళముందే కొన్ని వందలు పోగొట్టుకొని గొల్లుమంటున్న ప్రయాణీకుడికి ఒక పది రూపాయలు చేతిలో పెట్టి, కాఫీ తాగ మన్నాడు రాఘవ. నేను అదికూడా చేయలేదు! 

'పరమేశ్వరా! రక్షించు తండ్రీ' అన్నా! ఎవర్నుంచి ఎవరిని రక్షించాలనే దానిమీద నాకు పూర్తిగా క్లారిటీ లేదు!

మేమిద్దరం మా సూట్ కేసులు , పర్సులు జాగ్రత్త చూసుకుని, రైలు ఫుట్ ఓవర్ బ్రిడ్జి మెట్లు ఎక్కి బయటకు వెళ్ళే దానికి సిద్ధ పడుతున్నాము. ఇంతలో ఒకాయన నాకు దగ్గరగా వచ్చి –

'గుర్తు పట్టారా?' అని అడిగాడు.

కళ్ళజోడు సరిచేసుకుని ,ఆయన్ని తేరిపారచూసి 'లేదండీ! వయసాయిపోతోంది కదా, మీరెవరో తెలీట్లేదు?! అన్నాను నేను. అతని ముఖానికి పెద్ద కుంకుమ బొట్టూ ,విభూతి రేఖలూ దిట్టంగా వున్నాయి. ముఖం తెలిసినట్లూ, తెలీనట్లూ ఉంది.

'మీది నెల్లూరు కదా !' అని ఆగి మళ్ళీ అన్నాడు 'నన్ను గుర్తు పట్టారా?'

'అవును మాది నెల్లూరే! కానీ మేరేవరో గుర్తుకు రావడం లేదు ' అన్నాను నేను.

'నేనండీ వెంకటరమణా పక్క మెడికల్ షాపు – గుర్తుకొచ్చిందా? కుమార్ బావుమరిదిని ' 

అంటూ కొంచెం దూరంలో నిలబడి ఉన్న ఇద్దరు ఆడవాళ్ళూ, ఒక మగ ఆయననీ 

'మీరు బయలు దేరండి , నేనోచ్చేస్తున్నా –వెళ్ళండి వెళ్ళండి' అని చేతులతో సైగ చేస్తూ వాళ్ళతో అన్నాడు. 

వాళ్ళకి వినబడిందో లేదో తెలీదు , మాకు వినబడి అర్థమయ్యింది –వాళ్ళెవరో అతని సంబంధీకులయి ఉండవచ్చని. 

కాస్సేపు అలాగే నిలబడి ఉన్న ఆ ఇద్దరు ఆడవాళ్ళూ, మగ ఆయనా , ఇంకో చిన్న పిల్లవాడు రావడంతో అక్కడ నుంచి ముందుకు కదిలారు. 

మా దగ్గిరున్న పెద్దాయన మాతో సంభాషణ సశేషంగా కంటిన్యూ చేస్తున్నాడు.

'దొంగలెక్కువయిపోయారు సార్ . నేను మా ఆవిడా, మరదలూ, మా మామగారు వాళ్ళు . 

ఆ పిల్లాడు నా పిల్లడే ! పొద్దున్నే దుర్గ గుడికి వెళ్ళామా, అక్కడ నా పర్సు కొట్టేసి , నా డబ్బులన్నీ ఖాళీ చేసేసాడు దొంగవెధవ! 

ఇప్పుడు నా దగ్గిర ఇంటికి వెళ్ళడానికి టిక్కట్టు డబ్బులు కూడా లేవు సార్! కొంచెం మీరేమయినా సాయం చేస్తే..!' అని ఆపాడు.

తెలిసిన వాడంటున్నాడు . ఇలాటి అవసరం మనకు కూడా రావచ్చు. ఇప్పుడే దొంగ ఎంత తెలివిగా డబ్బులు దొంగతనం చేస్తున్నాడో కళ్ళారా చూసి కూడా ఉన్నాము. 

తెలిసిన వాడికి కూడా సాయం చెయ్యక పోతే ఎలాగా అనిపించింది. కానీ ఎంతని చెయ్య గలనూ? తెలియని ఇందాకటి డబ్బులు పోగొట్టుకున్న ప్రయాణీకుడికి ఎలాగూ సాయం చేయలేదు. 

అదే అడిగాను ' ఎంత కావాలి? ' అని. ఏదో పెద్ద ఇచ్చేసేవాడిలా.

'ఒక వెయ్యి రూపాయిలయితే మా వూరెళ్ళిపోగలము అందరమూ.' 

ఇందాకే వెళ్ళి పోయిన వాళ్ళ దిక్కుగా చెయ్యి చూపెడుతూ.

##
'అంత అయితే నా దగ్గిర లేదు. ఒక  ఐదు వందలు  ఉంది. తీసుకోండి' అని జేబులోంచి ఒక నోటు తీసి చేతిలో పెట్టాను.

'ఇది సరిపోదు కానీ ఇంకొంత మందిని అడిగితే నాకు కావాల్సిన డబ్బులు వచ్చేస్తాయి అనికృతజ్ఞతలు చెప్పి వెళ్ళి పోయాడతను.

ఇప్పటి దాకా ఏమీ మాట్లాడని రాఘవ –'అన్ని డబ్బులు ఎలా ఇచ్చేసేవురా – ఇందాకా ప్రయాణీకుడికి పైసా కూడా విదల్చ లేదు.' 

కాస్సేపాగి అన్నాడు ' ఇందాకా నీ కంటిముందరే దొంగతనం జరిగింది. చూశావా నీ కళ్ళని నువ్వు నమ్మ లేదు ! కానీ ఎక్కడో డబ్బులు పోగుట్టుకున్నానని చెబితే వాళ్ళకి బోలెడు డబ్బులు ఇస్తున్నావు..?'

'పోనీలే రాఘవా ! పాపం పుణ్యం ఆ భగవంతుడికే తెలియాలి. కనీసం వాళ్ళు చెప్పే మాటలకి మోసపోయయినా కొన్ని డబ్బులిస్తే వాళ్ళు- మోసగాళ్ళయినా వాళ్ళు కూడా బ్రతకాలిగా! మోసగాడయినా మనిషే !!' అన్నాను నేను.

బ్రిడ్జి మీద నుంచి కిందికి దిగేలోపు మాకు కనీసం నాలుగయిదు దొంగతనాలు, మోసాలూ కనబడ్డాయి.

##
రాఘవ "నా కయితే ప్రపంచం అంతా దొంగలతో నిండి పోయిందనిపిస్తోంది. ఏమిటో ఈ దగాలు, మోసాలూను మానవత్వం లేదూ? .." అంటున్నాడు.. ఇంతలో మా వెనకాలే మెట్ల మీదనుంచి  'సైడ్..సైడ్, పక్కకు జరగండి ' అని వినబడింది. నేను కొంచము పక్కకు జరిగి వెనక్కి 

తిరిగి చూశానా.. ఒక ముసలి కుష్టు రోగి.. వళ్ళంతా పుళ్ళతో.. రసి కారుతూ కనబడింది. కాళ్ళు , చేతులూ చెరో పక్కకి వేళ్ళాడుతూ కనబడ్డాయి. స్పృహలో ఉన్నట్లు అనిపించలేదు... కొంచెం తేరిపారి చూసాకా రెండు చేతులమీదుగా ఆ ముసలి కుష్టు రోగి ని ఒక పడుచు పిల్లాడు ఎత్తుకొని వస్తూ కనపడ్డాడు.

'ఎంత సేవ చేస్తాడో ఆ మూసిల్దానికి రోజూ!. ఆడికీ , ఆ మూసిల్దానికి ఎన్ని జన్మల సంబంధామో .. సొంత కొడుకు కూడా అట్టా చూసుకోలేడు..' అంటూ ఎవరో బుట్టలో పళ్ళు పెట్టుకొని అమ్ముకొనే అమ్మి అంటావుంది.

నాకిప్పుడు మోసాలూ, దొంగతనాలూ చేయించే పరమేశ్వరుడి, మొదటి రూపం

మానవత్వం.. మంచిత నం అని అర్థం అయింది.

##
* License: [CC-BY]
* Text: Murthy Pannala
* Illustration: Preeti Krishnamurthy, Rajeev Verma 'Banjara', Santosh Pujari
* Language: te

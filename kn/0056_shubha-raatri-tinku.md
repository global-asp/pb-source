# ಶುಭ ರಾತ್ರಿ ಟಿಂಕು!

##
ಅಂದು ಹೊಳೆಯುವ ಬೆಳದಿಂಗಳ ರಾತ್ರಿಯಾಗಿತ್ತು. ರೈತ ಮಂಗುನ ತೋಟದ ಮನೆಯಲ್ಲಿ ಎಲ್ಲ ಪ್ರಾಣಿಗಳು ನಿದ್ರಿಸುತ್ತಿದ್ದವು. 

ಟಿಂಕುನನ್ನು ಬಿಟ್ಟು! 

##
"ನನಗೆ ನಿದ್ದೆ ಬರುತ್ತಿಲ್ಲ ಅಮ್ಮ," ಗೊಣಗುಟ್ಟಿತು ಟಿಂಕು. ಆದರೆ ಅಮ್ಮನಿಗೆ ಅದರ ಮಾತು ಕೇಳಿಸಲಿಲ್ಲ. ಅದು ಗಾಢವಾಗಿ ನಿದ್ರಿಸುತ್ತಿತ್ತು. 

ಟಿಂಕು ಎಡಕ್ಕೆ ತಿರುಗಿತು, ಬಲಕ್ಕೆ ತಿರುಗಿತು. ಹೊಟ್ಟೆಯ ಮೇಲೆ ಉರುಳಿತು, ಬೆನ್ನ ಮೇಲೆ ಹೊರಳಿತು. ಉಹೂಂ, ನಿದ್ದೆ ಬರಲೇ ಇಲ್ಲ! 

##
ಸರಿ, ರಾತ್ರಿ ಹೊತ್ತು ಏನೇನನ್ನು ನೋಡಬಹುದು ಎಂದು  

ತಿಳಿಯಲು ಸಂಚಾರ ಹೊರಟಿತು. ಮೇಲೆ ಆಕಾಶದಲ್ಲಿ ಅದು ಚಂದ್ರನನ್ನು ನೋಡಿತು. ದುಂಡಗಿನ ಬೆಳ್ಳಿ ಚಂದ್ರ ಕೆಳಗೆ ಟಿಂಕುವಿನತ್ತ ನೋಡಿ ಮುಗುಳುನಕ್ಕನು. ಅದಕ್ಕೆ ತುಂಬ ಸಂತೋಷವಾಯಿತು. 

'ರಾತ್ರಿ ಸುಂದರವಾಗಿದೆ!' ಅಂದುಕೊಂಡಿತು ಟಿಂಕು. 

##
ದೂರ ಮರವೊಂದರ ಮೇಲೆ ಕೆಲವು ಪುಟ್ಟ ದೀಪಗಳು ಮಿನುಗುತ್ತಿದ್ದವು. ಒಂದು ದೀಪದ ತುಣುಕು ಕೆಳಗೆ ಹಾರಿ ಬಂತು! 

"ನಾನು ಮಿಂಚುಹುಳ, ರಾತ್ರಿವೇಳೆ ನಾನು ಹೊಳೆಯುವೆ!" ಎಂದಿತು.  "ನೀನು ನನ್ನ ಗೆಳೆಯನಾಗುತ್ತೀಯಾ?" ಟಿಂಕು ಕೇಳಿತು.  "ಸರಿ, ಆಗ್ತೀನಿ," ಎಂದಿತು ಮಿಂಚುಹುಳ. 

##
ಏನೋ ಹಾರಿ ಬಂದು ತಲೆಕೆಳಗಾಗಿ ಮರಕ್ಕೆ ನೇತುಹಾಕಿಕೊಂಡಿತು.  "ನಿನ್ನ ಹೆಸರೇನು ಹಕ್ಕಿ?" ಟಿಂಕು ಕೇಳಿತು.  "ನಾನು ಹಕ್ಕಿಯಲ್ಲ, ಬಾವಲಿ. ನಾನು ರಾತ್ರಿ ವೇಳೆ ನೋಡಬಲ್ಲೆ!" ಬಾವಲಿ ಹೇಳಿತು. "ನೀನು ನನ್ನ ಗೆಳೆಯನಾಗುತ್ತೀಯಾ?" ಟಿಂಕು ಕೇಳಿತು.  

"ಸರಿ, ಆಗ್ತೀನಿ," ಎಂದಿತು ಬಾವಲಿ. "

##
ಅಷ್ಟರಲ್ಲಿ ಪೊದೆಗಳಲ್ಲಿನ ಕೆಲವು ಎಲೆಗಳು ಅಲುಗಾಡಿದವು. ಅಲ್ಲಿ ಯಾರೋ ಅಡಗಿಕೊಂಡಿದ್ದರು! "ಯಾರದು?" ಟಿಂಕು ಕೇಳಿತು.  "ನಾನು ನರಿ, ರಾತ್ರಿ ಸಮಯದಲ್ಲಿ ನಾನು ತಿರುಗಾಟಕ್ಕೆ ಹೋಗುತ್ತೇನೆ," ಎಂದಿತು ನರಿ.  "ನೀನು ನನ್ನ ಗೆಳೆಯನಾಗುತ್ತೀಯಾ?" ಟಿಂಕು ಕೇಳಿತು.  "ಸರಿ, ಆಗ್ತೀನಿ," ಎಂದಿತು ನರಿ. 

##
ಚಿಂರ್‌ರ್‌ರ್‌ರ್‌ರ್‌ರ್‌ರ್... ಚಿಂರ್‌ರ್‌ರ್‌ರ್‌ರ್‌ರ್‌ರ್...

"ಇಲ್ಲಿ ಯಾರು ಮತ್ತೆ?" ಕೇಳಿತು ಟಿಂಕು. "ನಾನೊಂದು ಜೀರುಂಡೆ, ಕತ್ತಲಾದಾಗ ನಾನು ಚಿರುಗುಟ್ಟುವೆ," ಎಂದು ಹೇಳಿತು ಜೀರುಂಡೆ. 

"ನೀನು ನನ್ನ ಗೆಳೆಯನಾಗುತ್ತೀಯಾ?" ಟಿಂಕು ಕೇಳಿತು. 

"ಸರಿ, ಆಗ್ತೀನಿ," ಎಂದಿತು ಜೀರುಂಡೆ. 

##
ಚಿಂರ್‌ರ್‌ರ್‌ರ್‌ರ್‌ರ್‌ರ್... ಚಿಂರ್‌ರ್‌ರ್‌ರ್‌ರ್‌ರ್‌ರ್...

"ಇಲ್ಲಿ ಯಾರು ಮತ್ತೆ?" ಕೇಳಿತು ಟಿಂಕು. "ನಾನೊಂದು ಜೀರುಂಡೆ, ಕತ್ತಲಾದಾಗ ನಾನು ಚಿರುಗುಟ್ಟುವೆ," ಎಂದು ಹೇಳಿತು ಜೀರುಂಡೆ. 

"ನೀನು ನನ್ನ ಗೆಳೆಯನಾಗುತ್ತೀಯಾ?" ಟಿಂಕು ಕೇಳಿತು. 

ಸರಿ, ಆಗ್ತೀನಿ, ಎಂದಿತು ಜೀರುಂಡೆ. 

##
ಟಿಂಕು ಮತ್ತು ಅದರ ಹೊಸ ಗೆಳೆಯರು ಆ ಬೆಳದಿಂಗಳ ರಾತ್ರಿಯಲ್ಲಿ ಟಿಂಕು ಆಕಳಿಸುವವರೆಗೂ ಕುಣಿದವು, ಹಾರಾಡಿದವು, ಉರುಳಾಡಿದವು, ಹೊರಳಾಡಿದವು. "ನನಗೆ ನಿದ್ದೆ ಬರ್ತಾ ಇದೆ. ನಾನು ಮನೆಗೆ ಹೋಗ್ಬೇಕು," ಎಂದಿತು ಟಿಂಕು. ಹೊಸ ಗೆಳೆಯರು ಸಿಕ್ಕಿದ್ದರಿಂದ ಅದಕ್ಕೆ ಸಂತೋಷವಾಗಿತ್ತು. ಅಮ್ಮನ ಸಮೀಪಕ್ಕೆ ಬಂದು ತಬ್ಬಿಕೊಂಡು ಟಿಂಕು ಅಮ್ಮನ ಕಿವಿಯಲ್ಲಿ ಉಸುರಿತು, "ರಾತ್ರಿ ಎನ್ನುವುದು ಬರಡೇನಲ್ಲ. ಅದು ಅದ್ಭುತವಾದ ಜೀವಿಗಳಿಂದ ತುಂಬಿದೆ." 

##
"ಹೌದು, ನಿನ್ನ ಹೊಸ ಗೆಳೆಯರೆಲ್ಲ ಕಾಡುನಾಯಿಗಳಂತೆಯೇ ನಿಶಾಚರಿಗಳು... ಎಂದು ಅಮ್ಮ ಮರು ನುಡಿಯಿತು. ನಿಶಾಚರ ಪ್ರಾಣಿಗಳು ತಿನ್ನುವುದು, ಆಡುವುದು ಮತ್ತೆ ಕೆಲಸ ಮಾಡುವುದು ಎಲ್ಲ ರಾತ್ರಿ ವೇಳೆಯೇ. ಅವು ಬೆಳಗಿನ ಹೊತ್ತು ವಿಶ್ರಾಂತಿ ಪಡೆಯುತ್ತವೆ. ನೋಡು ಪುಟ್ಟ ನೀನೀಗ ನಿದ್ದೆ ಮಾಡಬೇಕು. ನಾಳೆ ನಿನ್ನ ಬೆಳಗಿನ ಗೆಳೆಯರ ಜೊತೆ ಆಡೋಕ್ಕೆ ಬೇಕಾದ ಶಕ್ತಿಯನ್ನು ನಿದ್ರೆ ಕೊಡುತ್ತದೆ. ಈಗ ಮಲಗು... ಶುಭ ರಾತ್ರಿ ಟಿಂಕು ಪುಟ್ಟ!" ಎಂದು ಹೇಳಿ ಅಮ್ಮ ಕಂದನನ್ನು ಬಿಗಿದಪ್ಪಿತು.

##
ದುಂಡಗಿನ ಬೆಳ್ಳಿ ಚಂದಿರ ರಾತ್ರಿಯೆಲ್ಲ ಹೊಳೆದ, ಸ್ನಿಗ್ಧ ಬೆಳದಿಂಗಳನ್ನು ಚೆಲ್ಲುತ್ತ ನಲಿದ. 

ಮತ್ತು ಟಿಂಕು ರಾತ್ರಿಯಿಡೀ ಸುಖವಾಗಿ ನಿದ್ದೆ ಮಾಡಿತು! 

##
* License: [CC-BY]
* Text: Preethi Nambiar
* Illustration: Sonal Goyal, Sumit Sakhuja
* Translation: Meera Tushar Punarvasu
* Language: kn

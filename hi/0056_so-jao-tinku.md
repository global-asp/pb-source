# सो जाओ टिंकु!

##
ख़ूबसूरत चाँदनी रात थी, सारे पशु सो रहे थे। 

स़िर्फ टिंकु जागा हुआ था। 

##
“मुझे नींद नहीं आ रही अम्मा!” टिंकु फुसफुसाया। लेकिन अम्मा ने उसकी बात सुनी ही नहीं। वह गहरी नींद में थी। 

वह दाएँ मुड़ा फिर बाएँ मुड़ा। उसने कंबल ओढ़ा, फिर उतार फेंका। वह पेट के बल लेटा, फिर चित हुआ, इधर-उधर करवट बदली, पर नहीं! वह सो ही नहीं पाया! 

वह उठा और निकल पड़ा।

##
वह जानना चाहता था कि रात में उसे कौन मिल सकता है। ऊपर आसमान में टिंकु ने चाँद देखा। सफ़ेद, जगमग करता गोल चाँद जो मुस्कराता हुआ उसे देख रहा था। वह बहुत ख़ुश हुआ। रात बहुत सुंदर है, टिंकु ने सोचा। 

##
दूर पेड़ पर, पत्तों के बीच टिमटिमाती रोशनी दिखी। 

“वह रोशनी कैसी?” वह चकित हुआ। एक छोटी सी रोशनी उड़ती हुई उसके पास आई। 

“मैं एक जुगनू हूँ,” जुगनू ने कहा। “मैं अँधेरे में चमकता हूँ!” 

“क्या तुम मेरे दोस्त बनोगे?” टिंकु ने पूछा। 

“हाँ बनूँगा,” जुगनू बोला। 

##
एक पंछी उड़ता हुआ आया। 

पेड़ की शाख पर उलटा लटक गया। 

##
“तुम कौन हो भाई?” टिंकु ने पूछा। 

“मैं चमगादड़ हूँ।” उसने कहा। 

“मैं रात के अँधेरे में देख सकता हूँ!” 

“क्या तुम मेरे दोस्त बनोगे? टिंकु ने पूछा। 

“हाँ, बनूँगा!” चमगादड़ बोला। 

##
पीछे झाड़ियों में कुछ सरसराहट हुई। 

कोई छिप रहा था! 

“रुको, रुको तुम कौन हो?” टिंकु ने पूछा। 

“मैं एक लोमड़ी हूँ।” लोमड़ी ने कहा। “मैं रात को टहलने निकलती हूँ।” 

“क्या तुम मेरी दोस्त बनोगी?” टिंकु ने पूछा। 

“हाँ बनूँगी!” लोमड़ी बोली। 

##
एक पेड़ से दो चमकती

आँखें उसे घूर रही थीं। 

##
“तुम कौन हो?” टिंकु ने पूछा।  “मैं उल्लू हूँ।” जवाब आया।  “मैं रात को अपने भोजन की तलाश में निकलता हूँ।” 

“क्या तुम मेरे दोस्त बनोगे?” टिंकु ने पूछा। 

“हाँ, ज़रूर बनूँगा!” उल्लू बोला। 

##
झीं... झीं! वहाँ झीं... झीं की आवाज़ गूँजी। 

यह आवाज़ कैसी? टिंकु चारों ओर देखने लगा। 

“मैं एक झींगुर हूँ।” झींगुर बोला। 

“जब अँधेरा हो जाता है, मैं झीं...झीं... झनकार सी आवाज़ निकालता हूँ।” 

“क्या तुम मेरे दोस्त बनोगे?” टिंकु ने पूछा। 

“हाँ, बनूँगा!” झींगुर बोला। 

##
टिंकु और उसके दोस्त हँसे और उछले-कूदे। वे इधर से उधर लुढ़के, जब तक कि टिंकु को उबासी आने लगी। हा! वह बहुत थक गया था। “मुझे नींद आ रही है अब घर जाना है,” टिंकु बोला।

##
वह घर लौटते समय बहुत ख़ुश था कि उसने आज बहुत से नए दोस्त बनाए थे।वह अपनी अम्मा से कसकर लिपट गया। उसने फुसफुसाते हुए कहा, “रात अकेली नहीं होती अम्मा! रात में तो बहुत से अद्भुत जीव मिलते हैं।” 

##
“हाँ!” अम्मा बोली, “तुम्हारे रात के दोस्त रात को ही अपना काम करते हैं। वे रात को ही खाते और खेलते हैं। वे दिन में आराम करते हैं। तुम अब सो जाओ। नींद तुम्हें ताकत देगी, ताकि कल तुम अपने दिन के दोस्तों के साथ खेल सको। सो जाओ मेरे प्यारे बच्चे!” 

##
चमकीला गोल-गोल चाँद पूरी रात चमकता रहा। उसकी शीतल चाँदनी चारों ओर बिखरी थी। 

और खर्र-खर्र खर्राटे लेता सोया टिंकु! 

##
* License: [CC-BY]
* Text: Preethi Nambiar
* Illustration: Sonal Goyal, Sumit Sakhuja
* Translation: Arti Smit
* Language: hi

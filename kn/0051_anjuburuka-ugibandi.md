# ಅಂಜುಬುರುಕ ಉಗಿಬಂಡಿ

##
ಮುದ್ದಾದ ಹೊಚ್ಚ ಹೊಸ ಉಗಿಬಂಡಿ ಲೋಕೋವನ್ನು, ಶೆಡ್ ಒಳಗೆ ಉರುಳಿಸಿದಾಗ, ಹಳೆಯ ರೈಲುಗಳೆಲ್ಲ ಅದರ ಅಂದವಾದ ಮುಖವನ್ನೂ ಆಕಾರವನ್ನೂ ನೋಡಿ, ಮೆಚ್ಚುಗೆ ವ್ಯಕ್ತಪಡಿಸಿದವು. "ಓಹ್! ನೀನು ಬಹಳ ಬೇಗ, ಎಲ್ಲ ತರಹದ ಚಿತ್ರ ವಿಚಿತ್ರವಾದ ಹೊಸ ಹೊಸ ಜಾಗಗಳಿಗೆ ಸಂಚಾರ ಹೋಗುತ್ತೀಯೆ. ನೀನು ಎಂತಹ ಅದ್ಭುತವಾದ ಸಾಹಸಗಳ ಅನುಭವ ಪಡೆಯುತ್ತೀಯೆ ಗೊತ್ತೇ!" ಅವುಗಳು ಆಣೆ ಮಾಡಿ ಹೇಳಿದವು. ಆದರೆ, ಲೋಕೋಗೆ ಅಂತಹ ಯಾವ ಸಾಹಸಗಳೂ ಬೇಕಾಗಿರಲಿಲ್ಲ - ನಿಮಗೆ ಗೊತ್ತೇ? ಅದು ಎಂತಹ ಹೆದರಪುಕ್ಕಲ ಪುಟ್ಟ ರೈಲು ಅಂತ - ಅದು ಪುಟ್ಟ ರೈಲಾ? ಅಲ್ಲವೇ ಅಲ್ಲ. ಆದರೆ, ಅದಕ್ಕೆ ತಾನು ತುಂಬ ಚಿಕ್ಕದು ಎನಿಸಿ, 

##
ಎಲ್ಲದರ ಬಗ್ಗೆಯೂ ಏನೋ ಒಂದು ರೀತಿಯ ಭಯ ಉಂಟಾಗುತ್ತಿತ್ತು. ಲೋಕೋ, ತನ್ನ ಶೆಡ್ಡಿನಿಂದ ಹೊರಬರಲು ಇಷ್ಟಪಡುತ್ತಿರಲಿಲ್ಲ. ಹೊಲಗಳಲ್ಲಿ ದನಗಳು ಅಂಬಾ ಎಂದು ಗುಟುರು ಹಾಕಿದಾಗಲೆಲ್ಲ, ಲೋಕೋಗೆ ಭಯದಿಂದ ಮುದುರಿಕೊಳ್ಳುವಂತಾಗುತ್ತಿತ್ತು. ಆದರೆ, ಅದೇ ತನ್ನ ಸುತ್ತ ಇದ್ದ ಸ್ನೇಹಪರ ಹಳೆಯ ರೈಲುಗಳನ್ನು ನೋಡಿ, ಅದರ ಮನಸ್ಸಿಗೆ ಹಿತವಾಗುತ್ತಿತ್ತು. ನಾಯಿಯೊಂದು ಬೊಗಳುತ್ತ ತನ್ನತ್ತ ಓಡಿಬರುತ್ತಿದ್ದುದನ್ನು ನೋಡಿದಾಗ, ಅದಕ್ಕೆ ಎಷ್ಟು ಭಯವಾಗುತ್ತಿತ್ತೆಂದರೆ, ಎಲ್ಲಾದರೂ ಸುರಕ್ಷಿತ ಜಾಗದಲ್ಲಿ ಬಚ್ಚಿಟ್ಟುಕೊಳ್ಳಲೇ ಅನಿಸುತ್ತಿತ್ತು! ಆದರೆ, ಎಲ್ಲಾದರೂ ಹೇಗೆ ಬಚ್ಚಿಟ್ಟುಕೊಳ್ಳುವುದು?

##
ಮತ್ತೆ... ಯಾವಾಗಲೂ ಶೆಡ್ ಒಳಗೇ ಇರುವುದಾದರೂ ಹೇಗೆ? ಲೋಕೋನ ಭಯವನ್ನು ಕಂಡ ಒಂದು ವಿವೇಕಿಯಾದ ಹಿರಿಯ ರೈಲು, ನಾಯಿಗಳು ಹಸುಗಳಿಗಿಂತ ಅದು ತುಂಬ ದೊಡ್ಡದು, ಎಂದು ನಾನಾ ವಿಧದಲ್ಲಿ ತಿಳಿಸಿ ಹೇಳಿದರೂ ಲೋಕೋಗೆ ನಂಬಿಕೆಯಾಗಲಿಲ್ಲ. "ಓಹ್! ಅವೆಲ್ಲ ತುಂಬ ಬಲಶಾಲಿಗಳು ಮತ್ತು ಭಯಂಕರವಾದವು. ನಾನಂತೂ ಒಂಟಿಯಾಗಿ ಎಲ್ಲಿಗೂ ಹೋಗಲು ಇಷ್ಟಪಡುವುದಿಲ್ಲ," ಎಂದು ಹೇಳಿತು. ಅದಕ್ಕೆ ಹಿರಿಯ ರೈಲು, "ಮುದ್ದು ಲೋಕೋ, ನೀನು ಎಲ್ಲಿಗೂ ಒಂಟಿಯಾಗಿ ಹೋಗೋದಿಲ್ಲ. ನಿನ್ನ ಜೊತೆ ಗಾರ್ಡ್ ಮತ್ತು ಇಂಜಿನ್ ಚಾಲಕರಿರುತ್ತಾರಲ್ಲ," ಎಂದಿತು.

##
ಇಂಜಿನ್ ಚಾಲಕನಂತೂ ತುಂಬ ಶಾಂತ ಸ್ವಭಾವದವನು. ಅವನು ಲೋಕೊನ ಮೂಗಿನ ಹಿಂದಿದ್ದ ಬುಗುಟೆಗಳನ್ನು (ನಾಬ್), ಬಹಳ ಮೃದುವಾಗಿ ಎಚ್ಚರಿಕೆಯಿಂದ ತಿರುಗಿಸುತ್ತಿದ್ದ.

ಲೋಕೋಗೆ ರೈಲಿನ ಗಾರ್ಡೂ ಗೊತ್ತು. ಅವನನ್ನು ಕಂಡರೆ ಸ್ವಲ್ಪವೂ ಭಯವಿರಲಿಲ್ಲ. ಏಕೆಂದರೆ, ಅವನು ಲೊಕೋಗಿಂತ ತುಂಬಾ ಚಿಕ್ಕ ಆಕಾರದವನಿದ್ದ. ಲೋಕೋಗೆ, ಅವನು ತನ್ನನ್ನು ಯಾವುದಾದರಿಂದ ರಕ್ಷಿಸುತ್ತಾನೆ ಎಂದು ಎನಿಸುತ್ತಿರಲಿಲ್ಲ. 

##
ಬಹು ಬೇಗ ಆ ಮಹತ್ವದ ದಿನ ಬಂತು! ಲೋಕೋನ ಮೊದಲ ಪ್ರಯಾಣ ಆರಂಭಿಸಲು, ಅದನ್ನು ಅಂಗಳದಿಂದ ಹೊರ ತಂದು ಉರುಳಿಸಲಾಯಿತು. ಲೋಕೋ, ಕಡಲ ಬಳಿಯ ತಮಿಳುನಾಡಿನಿಂದ, ಪರ್ವತಗಳಿಂದ ಕೂಡಿದ ಜಮ್ಮುವರೆಗೂ ಸಂಚರಿಸಬೇಕಿತ್ತು.

ಇಂಜಿನ್ ಚಾಲಕ ಬಾಬು, ಕೆಲವು ಗುಂಡಿಗಳನ್ನು ಒತ್ತಿದ, ಕೆಲವು ಬುಗುಟೆಗಳನ್ನು ತಿರುಗಿಸಿದ, ಅದೋ 'ಛುಕು ಬುಕು' ಶಬ್ದ ಮಾಡುತ್ತ ಲೋಕೋ ನಿಲ್ದಾಣದಿಂದ ಹೊರಟಿತು, ಅದರ ಹೃದಯ ಬಾಯಿಯಲ್ಲಿತ್ತು.

##
"ಊ....," ಏನಾದರೂ ಆದರೇನು ಗತಿ ಅಂತ ಭಯದಿಂದ ಕೂಗಿಕೊಂಡಿತು.

ಓ! ಆ ಶಬ್ದವಂತೂ ಒಂದು ಚುರುಕಾದ, ರೈಲು ಮಾಡುವ ಶಬ್ದದಂತೆಯೇ ಇತ್ತು! ಹತ್ತಿರದಲ್ಲಿ, ತನ್ನ ಕೊಕ್ಕನ್ನು ಕುಟ್ಟುತ್ತಿದ್ದ (ಹುಳು ಕುಟುಕುತ್ತಿದ್ದ) ಮೈನಾ ಹಕ್ಕಿಗಳು, ಒಡನೆಯೇ ಕಿಲಗುಟ್ಟುತ್ತ ಹಾರಿಹೋದವು. ಲೋಕೋ, ಇನ್ನೂ ಮುಂದೆ ಅಬ್ಬರಿಸುತ್ತ ಚಲಿಸುವಾಗ ಕಾಗೆಗಳು, ಗುಬ್ಬಚ್ಚಿಗಳು, ರೈಲು ಕಂಬಿಗಳ ಉದ್ದಕ್ಕೂ ವಿದ್ಯುತ್ ತಂತಿಯ ಮೇಲೆ ಕುಳಿತಿದ್ದ ಹಲವಾರು ಪಕ್ಷಿಗಳು, ಭಯ ಭೀತವಾಗಿ ಹಾರಿಹೋದವು. ತನ್ನನ್ನು ಕಂಡು ಹೀಗೆ ಯಾರಾದರೂ ಹೆದರಿಯಾರೇ, ಎಂದು ಲೋಕೋಗೆ ನಿಜಕ್ಕೂ ಅಚ್ಚರಿಯಾಯಿತು. ನಗುವೂ ಬಂದಿತು. 

##
ಒಮ್ಮೆಲೇ ನೆಲ ನಡುಗಿತು, ಸಮೀಪದಲ್ಲಿದ್ದ ನಾಯಿಗಳು ಕಾಲಿಗೆ ಬುದ್ಧಿ ಹೇಳಿದವು! ಓಹ್! ಇದಂತೂ ವಿಚಿತ್ರವೇ!

ಸ್ವಲ್ಪವೇ ಸಮಯದಲ್ಲಿ, ಲೊಕೋ ತನ್ನ ಮನೆಯಿಂದ 

ಬಹಳ ದೂರ ಸಾಗಿತ್ತು. ರೈಲು ಕಂಬಿಗಳ ಮಧ್ಯದಲ್ಲಿ, ಮೆಲುಕು ಹಾಕುತ್ತ ಕುಳಿತಿದ್ದ ಒಂದು ದೊಡ್ಡ ಎತ್ತನ್ನು ನೋಡಿ ಲೋಕೋಗೆ ಎಷ್ಟು ಭಯವಾಯಿತೆಂದರೆ, ಅದು ಕಿವಿಗಡಚಿಕ್ಕುವಂತೆ ಕೀರಲು ದನಿಯಲ್ಲಿ ಕಿರುಚಿತು.

##
"ಫೂಂ...!" ಎನ್ನುತ್ತಾ, ಎತ್ತು ಬಾಲವನ್ನೆತ್ತಿ ಒಮ್ಮೆಲೇ ಎದ್ದು ನಿಂತು, ಜೀವಭಯದಿಂದ ಕಂಗೆಟ್ಟು ಕಾಲುಗಳನ್ನು ಎತ್ತಿ ಎತ್ತಿ ಹಾಕುತ್ತ ಮನಬಂದತ್ತ ಓಡತೊಡಗಿತು. ಅಂತಹ ದೊಡ್ಡ ಗಾತ್ರದ, ಬಲಶಾಲಿಯಾದ ಪ್ರಾಣಿಯೊಂದು, ತನ್ನನ್ನು- ಅದೂ ಕೇವಲ ಒಂದು ರೈಲನ್ನು- ನೋಡಿ ಹೆದರಿ ಕಂಗಾಲಾಗುವುದೇ! ಲೋಕೋಗೆ ನಂಬಲಿಕ್ಕೇ ಆಗಲಿಲ್ಲ! ಅದಕ್ಕೀಗ ಹೆಚ್ಚಿನ ಧೈರ್ಯ ಬಂತು. ಎತ್ತು ಇರಲಿ, ಸಿಂಹಗಳು ಹುಲಿಗಳು, ಒಟ್ಟಿಗೆ ಎದುರಾದರೂ ನಾನು ಹೆದರುವುದಿಲ್ಲ, ಎಂದು ನಿರ್ಧರಿಸಿತು. ಲೋಕೊ ಮುಂದೆ ಎಲ್ಲಿಗೆ ಹೋಗಬೇಕಾಗಿದೆ? ಊಹಿಸಿ. ಹಾಂ... ಪರ್ವತಗಳೊಳಗಿನ ಕತ್ತಲೆ ಕವಿದ ಗವಿಯೊಳಗಡೆ! 

##
ಚಾಲಕ ಬಾಬು ಸ್ವಲ್ಪವೂ ಹಿಂಜರಿಯದೆ, ಖುಷಿಯಿಂದಲೇ ಇಂಜಿನ್ ದೀಪಗಳು ಹತ್ತುವ ಕೆಲವು ಗುಂಡಿಗಳನ್ನು ಒತ್ತಿದ.

ಆದರೆ, ಲೋಕೋಗೆ ಭಯವೋ ಭಯ! ಇಲ್ಲ! ಇಲ್ಲ ಅದರೊಳಗೆ ಹೋಗಲು ನನಗೆ ಇಷ್ಟವಿಲ್ಲ, ಅದು ಗೋಳಾಡಿತು.

ಕಣ್ಣು ಮಿಟುಕಿಸುವುದರೊಳಗೆ ಲೋಕೋ, ದೀರ್ಘವಾಗಿ ಸಿಳ್ಳೆ ಹಾಕುತ್ತ ಗವಿಯಿಂದ ಹೊರ ಬಂದಿತು.

ಹೌದು! ಅದರ ಪ್ರಕಾಶಮಾನವಾದ ಬೆಳಕಿನ ಬಿಂಬ, ಕತ್ತಲು ತುಂಬಿದ ಗವಿಯನ್ನು ಬೆಳಗಿಸಿತ್ತು. ಲೋಕೋ ದಟ್ಟವಾದ, ಕತ್ತಲು ತುಂಬಿದ ಗುಹೆಯನ್ನು ಹೊಕ್ಕು ಹೊರಬಂದಿತ್ತು!

##
ಹೀಗೆ ಲೋಕೋ ಗುಹೆಯ ಇನ್ನೊಂದು ಕೊನೆಯಿಂದ ಹೊರ ಬಂದಾಗ "ಊ..." ಎಂದು ದೀರ್ಘವಾಗಿ ಸೀಟಿ ಊದಿ, ಸಮಾಧಾನದ ನಿಟ್ಟುಸಿರು ಬಿಟ್ಟಿತು. ಅದಿರಲಿ, ಅಂದಿನಿಂದ ಲೋಕೋಗೆ ಯಾವುದರ ಬಗ್ಗೆಯೂ ಭಯವೆಂಬುದೇ ಆಗುತ್ತಿರಲಿಲ್ಲ.

##
ಈಗಂತೂ ಲೋಕೋ, ಹೊಲ ಗದ್ದೆಗಳನ್ನು ಹಾದು, ಸೇತುವೆಗಳ ಮೇಲೆ ಉರುಳುತ್ತ, ಬೆಟ್ಟ, ಪರ್ವತಗಳನ್ನೂ ದಟ್ಟವಾದ ಕಾಡುಗಳನ್ನೂ ಸೀಳಿಕೊಂಡು, ತನ್ನ ದಾರಿಗಡ್ಡಲಾಗಿ ಬರುವವರನ್ನು ಬದಿಗೆ ಸರಿಯಿರಿ ಎಂದು ಸೂಚನೆ ಕೊಡಲು ಹಾಗು ತನ್ನ ಸಂತೋಷವನ್ನು ವ್ಯಕ್ತಪಡಿಸಲು, ಜೋರಾಗಿ ಸೀಟಿ ಊದುತ್ತ ನಿರ್ಭಯದಿಂದ ಸಾಗುತ್ತಿತ್ತು.

ನೀವು ಲೋಕೋದಲ್ಲಿ ಪ್ರಯಾಣ ಮಾಡಿದ್ದೀರಾ?

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Meera Tushar Punarvasu
* Language: kn

# गुल्लीचा खजिना

##
“काय झालंय आजोबा? पेपर का वाचत नाही तुम्ही आज?” एके दिवशी सकाळी गुल्लीनं आजोबांना विचारलं. 

“अरे बाळा, माझा चष्मा तुटलाय. चष्म्याशिवाय मी काहीच वाचू शकत नाही.” आजोबा म्हणाले. 

##
“अरेच्या! असं झालं होय! काही काळजी करू नका. माझा सगळा खजिना ठेवलेलं खोकं आणतो मी.” 

गुल्ली पटकन पळत गेला. त्यानं त्याचं छोटसं चॉकलेटी रंगाचं खोकं आणलं. 

##
खण... खण्ण्ण... खाड खुड...

गुल्लीला काय सापडलं? 

एक चमकदार भिंग. 

तुम्ही जर या भिंगातून नीट बघितलंत तर कोणतीही वस्तू तुम्हाला जास्त मोठी आणि छान दिसेल. 

##
“अरे, खरंच की! छानच झालं हे! यातून मला अगदी प्रत्येक शब्द व्यवस्थित वाचता येतोय.” आजोबा म्हणाले. 

##
“काय झालं मंगलचाचा?” एका रविवारी गुल्लीनं विचारलं. 

“अरे, मला या पिशवीतून बाटलीत तेल भरायचंय; पण बघ ना, किती छोटंय बाटलीचं तोंड! स्वयंपाकघर सगळं चिकट, घाण होऊन जाणार आता.” मंगलचाचा म्हणाले. 

“तुम्ही काही काळजी करू नका हो! मी तुम्हाला पटकन काहीतरी शोधून देतो.” गुल्ली म्हणाला. 

##
खण... खण्ण्ण... खाड खुड...

बघूया तरी, या वेळी काय सापडतंय गुल्लीला! 

हे तर मोठ्या तोंडाचं नरसाळं. 

##
वरून तुम्ही काहीही ओता आणि मग बघा, सगळं कसं नीट, थेंब थेंब खाली येतं ते! 

“हे घ्या मंगलचाचा, बघा तर वापरून. तुमचं स्वयंपाकघर ठेवेल स्वच्छ आणि मग तुम्ही स्वयंपाक कराल मस्त!” 

##
“कित्ती छान रे गुल्ली, बरं झालं तू मला मदत केलीस.” 

##
“काय शोधते आहेस आजी?” गुल्लीनं विचारलं. 

“अरे, मी इथे आजोबांसाठी शिवत होते माकडटोपी. तर खाली पडली की रे माझी सुई.” आजी म्हणाली. 

“अग आजी, तू बस या आरामखुर्चीत, मी बघतो काय सापडतंय ते माझ्या छोट्याशा चॉकलेटी खोक्यात.” गुल्ली म्हणाला. 

##
खण... खण्ण्ण... खाड खुड...

काय बरं सापडलं गुल्लीला? 

हे तर चुंबक! कुठलीही लोखंडाची वस्तू या चुंबकाला चिकटतेच. 

“मी जरा तपासतो जमिनीवर, म्हणजे तुझी सुई सापडेल झटकन.” गुल्ली म्हणाला. 

##
“हे बघ आजी, तुझी सुई कशी याला चिकटली आणि बाकीच्या कधीपासून हरवलेल्या लोखंडी वस्तूसुद्धा सापडल्या बघ.” गुल्ली म्हणाला. 

“खरंच ! तू कित्ती शहाणा आहेस आणि तुझ्या खोक्यातला तो खजिनासुद्धा कित्ती छान आहे.” आजी म्हणाली. 

##
* License: [CC-BY]
* Text: Anupama Ajinkya Apte
* Illustration: Anupama Ajinkya Apte
* Translation: Shruti Panse
* Language: mr

# कोजागिरी आणि मसाला दूध

##
पाऊस आता थांबलाय, पण हिवाळ्याला अजून सुरुवात व्हायची आहे. याला पानगळीचा ॠतू किंवा शरद ॠतू म्हणतात. आक्ऽशी! सर्दी झाली आहे मला! हवेतल्या या बदलामुळे खूप लोक आजारी पडतात. आजी म्हणते, दसर्‍याच्या आत सगळी मुलं ठणठणीत बरी होतील.

##
मी नवरात्र आणि दसर्‍याच्या सुट्टीची वाट बघत्येय.  या सुमाराला सणांची नुसती रेलचेल असते. घराच्या पुढच्या दाराला तोरण करण्यासाठी मनू आमच्या आंब्याच्या झाडाची पानं काढेल. मला वाटतंय की सगळ्या जगात आमचंच तोरण छान दिसणार! 

##
आकाश निळंभोर आहे. चकाकणारे पांढरेशुभ्र ढग कापसाच्या गोळ्यासारखे दिसतायत. सगळं कसं शांत आहे. आज रात्री आम्ही कोजागिरी पौर्णिमा साजरी करणार. यालाच शरद पौर्णिमा म्हणतात.

पूर्णचंद्राच्या प्रकाशात आज सगळं काही न्हाऊन निघेल. आम्ही रात्री खूप वेळ जागणार आणि मग आटवलेलं मसाला दूध पिणार. काही ठिकाणी नारळ, तांदूळ, दूध अशा पांढर्‍या गोष्टींनी बनवलेली खीर करतात. 

##
मीराकडे आज “ओणम” हा सण आहे. हा फुलांचा उत्सव. तिच्याकडे आज मोठी फुलांची रांगोळी काढलीय. मीरा म्हणते, आता पिकांची कापणी होऊन सगळ्यांकडे भरपूर धान्य आहे.

म्हणून हे आनंदाचे दिवस. केरळमधल्या सुप्रसिद्ध बोटींच्या शर्यती याच वेळी होतात. काय मज्जा ना, मलाही ओणम साजरा करावा वाटतोय. 

##
नवरात्रीसाठी आजी, आजोबा, आई, बाबा, मी आणि मनू सगळे मिळून दरवर्षी छोट्या पायर्‍यांचा गोलू तयार करतो. त्यावर बाहुल्या आणि छोट्या मूर्ती ठेवतो.

तमिळनाडू राज्यात अशी गोलू करायची पद्घत आहे. दसर्‍याच्या मुहूर्तावर मी आणि मनू शास्त्रीय संगीत शिकायला सुरवात करणार. मला मृदुंग शिकायचाय.  मृदुंगम! धम धम धम! मनूला शिकायची आहे बासरी आणि आईला स्कूटर. 

##
त्यानंतर मग लवकरच दिवाळी येईल! अमावास्येच्या दाट अंधारात पणत्या आणि दिवे यांनी उजळलेली घरं कशी सुंदर दिसतील. काही लोक उघडमीट करणार्‍या लाईटच्या माळा लावतात. मला फटाके उडवायला आवडतात पण शाळेतले शिक्षक म्हणतात, त्यानं वातावरण दूषित होतं. 

##
जर हवा, पाणी, जमीन यांची आपण काळजी घेतली नाही तर काही वर्षांनी सगळे ॠतूच बदलून जातील असं ते म्हणतात. मला नवल वाटतंय की असं कसं होत असेल! आता थंडी वाढायला लागलीय. पावसाळा आणि हिवाळा यांच्यामधला हा हेमंत ॠतू असं आजी म्हणते. भारतात हा ॠतू अगदी छोटा असतो. 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Sandhya Taksale
* Language: mr

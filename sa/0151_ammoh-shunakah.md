# अम्मोः शुनकः

##
अम्मोः गृहे कोऽपि शुनकः नास्ति, तथापि सा विद्यालये सर्वान् उक्तवती यत् तस्याः समीपे एकः शुनकशावकः अस्ति।

##
"मम शुनकस्य नाम शङ्करः", इति सा वेणुम् उक्तवती।

"शङ्करः कदलीफलानि खादति" इति सा अब्दुलम् उक्तवती।

"शङ्करः कृष्णवर्णः" इति सा कुमारीम् उक्तवती।

"शङ्करः मया सह कन्दुकेन क्रीडति" इति सा उण्णिम् उक्तवती।

##
अतः वेणुः, अब्दुलः, कुमारी, उण्णिः च "वयं शङ्करं द्रष्टुं तव गृहम् आगमिष्यामः" इति अम्मुम् उक्तवन्तः।

अम्मुः शिरः चालयन्ती तद् निराकृतवती, "यूयं मम गृहम् आगन्तुं न अर्हथ।"

##
"किमर्थम्?" इति ते पृष्टवन्तः।

"यतः शङ्करः सम्मर्दात् उद्विजते," इति अम्मुः उक्तवती।

"तर्हि वयं एकैकशः आगत्य तेन सह क्रीडामः," इति कुमाती उक्तवती।

##
"एतद् न शक्यम्," इति अम्मुः उक्तवती।

"किमर्थम्?" इति उण्णिः पृष्टवान्।

"यतः अद्य वयं बहिः गच्छामः", इति अम्म्वा उक्तम्।

##
"तर्हि वयं श्वः आगमिष्यामः," इति अब्दुलः उक्तवान्।

"वयं तस्मै कदलीफलानि आनेष्यामः", इति वेणुः उक्तवान्।

"वयम् एकैकशः तेन सह क्रीडिष्यामः" इति कुमारी उक्तवती।

"अस्तु" इति अम्मुः उक्तवती। तया अन्यत् किमपि वक्तुं न अभासत।

##
सायङ्काले अम्मुः पितरम् एकं शुनकशावकम् आनेतुं प्रार्थितवती।

"पश्यामः", इति पिता अवदत्।

"त्वरा अस्ति", इति अम्मुः उक्तवती।

एतत् श्रुत्वा पित्रा हसितम्।

रात्रौ अम्म्वा भोजनं न कृतम्। सा अस्वस्था जाता।

##
सा अग्रिमस्य दिनस्य विषये चिन्तयितुं न ऐच्छत्।

परेद्युः माता तां दृष्ट्वा उक्तवती, "अहो, अस्वस्था भाससे।"

माता अम्मोः ललाटे हस्तं स्थापितवती। तस्याः ज्वरः आसीत्!

##
"अद्य गृहे स्थित्वा विश्रामं कुरु", इति माता उपदिष्टवती।

अतः अम्मुः विद्यालयं न गता।

सा आदिनं शय्यायां शयितवती। ईषदपि न स्मितवती।

सम्पूर्णे दिने सा एकं सुपिष्टकखण्डमेव खादितवती।

##
सायङ्काले वेणुः, अब्दुलः, कुमारी, उण्णिः च तस्याः गृहम् आगताः।

"अद्य त्वं विद्यालयं किमर्थं न आगता?" इति उण्णिः पृष्टवान्।

"अस्वस्था अस्मि" इति अम्मुः उत्तरं दत्तवती।

##
"अस्माभिः शङ्करः दृष्टः", इति अब्दुलेन सूचितम्।

"कुत्र?" इति अम्मुः पृष्टवती।

"बहिः, उद्याने", इति कुमारी अवदत्।

##
"सः अस्माभिः सह कन्दुकेन क्रीडितुं न इच्छति", इति अब्दुलः उक्तवान्।

अम्मुः झटिति शय्यायाः अवतीर्य बहिः धावितवती।

##
वस्तुतः उद्याने एकः शुनकशावकः आसीत्। शङ्करः!

"किन्तु एषः कृष्णवर्णः न", इति वेणुः उक्तवान्, "एषः कपिशवर्णः।"

"अहो" अम्मुः उक्तवती, "तद् मया एवमेव उक्तम्!"

##
"अयं सम्मर्दात् न उद्विजते", इति अब्दुलः उक्तवान्।

"अहो" अम्मुः उक्तवती, "तद् मया एवमेव उक्तम्!"

##
"अस्मै कन्दुकक्रीडा न रोचते", इति उण्णिः उक्तवान्।

"अहो" अम्मुः उक्तवती, "तद् मया एवमेव उक्तम्!"

##
"किन्तु एषः कदलीप्रियः", इति कुमारी उक्तवती।

"तद् मया उक्तम् आसीत् किल?", प्रसन्ना स्मयमाना अम्मुः उक्तवती।

##
* License: [CC-BY]
* Text: Sowmya Rajendran
* Illustration: Soumya Menon
* Translation: Vikram Gakhar
* Language: sa

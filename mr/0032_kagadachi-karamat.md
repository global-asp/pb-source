# कागदाची करामत

##
झुई ... खिडकीतून जोरात वारा आला. वार्‍याबरोबर एक पांढरा कागद आत आला. 

मंजूनं तो कागद उचलला आणि त्याच्यावर सूर्य काढायला लागली. ते चित्रं काहीसं असं होतं. 

“शी... हा काही सूर्य वाटत नाहीये” मंजू म्हणाली. 

तिनं कागद चुरगाळून, त्याचा बोळा करून खिडकीच्या बाहेर फेकून दिला. 

##
तो कागदाचा बोळा वसीमच्या डोक्यावर पडला. “वा! किती छान चेंडू” तो आनंदानं म्हणाला आणि त्या कागदाच्या बोळ्याशी खेळायला लागला. त्यानं तो बोळा वर हवेत फेकला आणि तो खाली कसा येतोय हे बघत राहिला. मग तो कागदाचा बोळा त्यानं आणखी उंच फेकल्यावर तो आणखी वेगानं खाली आला. तेवढ्यात वसीमला त्याची बहीण सईदा त्याच्याकडे येताना दिसली. त्यानं नेम धरून कागदाचा बोळा तिला मारला आणि कसं पकडलं असं आनंदानं जोरात ओरडला. 

##
सईदानं तो कागदाचा बोळा उचलला आणि त्याच्यात एक पेन्सिल खोचून ती वसिमला म्हणाली,  “भय्या, तुला हा लॉलिपॉप पाहिजे? मी मोठी झाले ना, की मी माझ्या खाऊच्या दुकानात असे खूप वेगवेगळ्या प्रकारचे लॉलिपॉप ठेवणार आहे.” 

##
तेवढ्यात बिट्टू तिथे आला.  “मला देशील हा लॉलिपॉप?” त्यानं विचारलं.   

त्यानं लॉलिपॉप खोटा-खोटा खाऊन टाकला. आणि मग कागदाचा बोळा उघडून त्याची सुरनळी केली.  

मग तो खोटा माईक हातात धरून म्हणाला, “हॅलो हॅलो, हॅलो माईक टेस्टिंग, एक, दोन, तीन. 

आता मी एक छान गाणं म्हणून दाखवतो तुम्हाला.” 

##
बिट्टूनं मोठ्या आवाजात, हिंदी सिनेमातलं एक छान गाणं म्हटलं. 

मंजूनं तो कागदाचा बोळा बिट्टूकडून घेतला . 
तो  सरळ केला आणि त्याची
कागदी नाव तयार केली.

##
"आता महान गायक बिट्टू या जहाजातून जगप्रवास करतील!" 

“ए, मी पण येऊ तुझ्याबरोबर?” वसीम म्हणाला. 

##
वसीमनं होडी उचलली आणि ती उलगडून कागद सरळ केला. 

मग त्यानं कागदाची रुमालासारखी घडी केली. 

कोपर्‍याचा कागद फाडून, कागदाच्या मध्ये एक गोल तयार केला. 

वसीमनं तो कागद उघडला. 

##
कागद वर धरून, मधल्या कापलेल्या गोलातून बघत तो म्हणाला,  “आता सगळ्यांनी इकडे बघा आणि हसा.” 

सईदा, बिट्टू आणि मंजू हसले.  आणि नंतर तर खिदळायला लागले. वसीमनं कागद चुरगाळून त्या कागदाच्या कॅमेर्‍याचा पुन्हा बोळा केला. 

##
तेवढ्यात अनिल आपल्या गाढवाबरोबर तिथे आला. 

मंजूची पेन्सिल घेऊन त्यानं कागदाच्या मध्ये फाडलेल्या गोलाभोवती सरळ रेषा काढल्या. 

“वा! किती सुंदर दिसतोय हा सूर्य!” मंजू म्हणाली. 

##
अनिलच्या गाढवानं मंजूच्या हातातून तो कागदाचा सूर्य घेतला आणि गपकन् गिळून टाकला. डरर्र असा त्यानं जोरात ढेकर दिला. तो कागद गिळल्यावर, गाढवाचा चेहरा एकदम वेगळाच दिसायला लागला. 

आता त्याचा चेहरा असा का झाला? कागद न चावता पटकन गिळल्यामुळे, की अख्खा सूर्य गटकन् गिळल्यामुळे? 

##
* License: [CC-BY]
* Text: Mala Kumar
* Illustration: Ruchi Shah
* Translation: Neha Joshi
* Language: mr

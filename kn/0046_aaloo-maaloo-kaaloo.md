# ಆಲೂ-ಮಾಲೂ-ಕಾಲೂ

##
ಮಾಲೂ ಮೊದಲನೆಯ ಸಲ, ತೋಟದಲ್ಲಿ ತರಕಾರಿಗಳನ್ನು ಕೀಳುತ್ತಿದ್ದಾನೆ. ಅವನು ಕೆಂಪನೆಯ ಟೊಮ್ಯಾಟೊಗಳು, ಉದ್ದನೆಯ ಕೆಂಬದನೆಗಳು, ಮತ್ತು ಹಸನಾದ ಹಸಿರಾದ ಬೆಂಡೆಕಾಯಿಗಳನ್ನು ಆಯ್ದುಕೊಳುತ್ತಿದ್ದನು. 

##
ಅಜ್ಜಿ ಹೇಳುತ್ತಾಳೆ, ''ಒಳ್ಳೆ ಕೆಲಸ ಮಾಡಿರುವೆ ಮಾಲೂ!  ಹಾಗೇ ಒಂದಿಷ್ಟು ಆಲೂಗೆಡ್ಡೆಗಳನ್ನೂ ತಾ," ಎಂದು. 

##
ಮಾಲೂ ಎಲ್ಲಾ ಮರಗಳನ್ನೂ, ಬಳ್ಳಿಗಳನ್ನೂ ಮತ್ತು ಗಿಡಗಳನ್ನೂ ನೋಡಿದನು. 

ಒಂದು ಆಲೂಗೆಡ್ಡೆಯನ್ನೂ ಅವನು ಕಾಣಲಿಲ್ಲ. 

##
ಮಾಲೂ ಖಾಲೀ ಚೀಲವನ್ನು ಕೆಳಗಿಡುತ್ತಾ, ''ಅಜ್ಜೀ, ಆಲೂಗೆಡ್ಡೆಗಳು ಇನ್ನೂ ಬಿಟ್ಟಿಲ್ಲ," ಎಂದನು. ಅಜ್ಜಿ ಹೇಳಿದಳು, ''ಇಲ್ಲಾ ಮಾಲೂ, ಅಲ್ಲಿ ಎಷ್ಟೊಂದು ಆಲೂಗೆಡ್ಡೆಗಳು ಇವೆ. ಸರಿಯಾಗಿ ನೋಡು. "

##
ಮಾಲೂ ಇನ್ನೊಂದು ಬಾರಿ ತೋಟಕ್ಕೆ ಹೋದನು. 

ಕಾಲೂ ಕೂಡ ಅವನ ಹಿಂದೆ ಹೊರಟನು. 

ಮಾಲೂ ಆಲೂಗೆಡ್ಡೆ ಹುಡುಕುವಾಗ,  "ವೂಫ್! ವೂಫ್!" ಎಂಬ ಸದ್ದು ಕೇಳಿಸಿತು. 

##
"ಕಾಲೂ! ನಿಲ್ಲಿಸು, ಕಾಲೂ! ತೋಟವನ್ನು ಹಾಳು ಮಾಡಬೇಡ," ಎಂದು ಮಾಲೂ ಅವನ  

ಹಿಂದೆ ಓಡುತ್ತಾ ಕೂಗಿಕೊಂಡನು. ಕಾಲೂ ಮಣ್ಣನ್ನು ಕೆದಕುತ್ತಿರುವುದನ್ನು ಮಾಲೂ ನೋಡುತ್ತಿದ್ದಂತೆಯೇ, ಆ ಮಣ್ಣಿನಿಂದ ಏನು ಹೊರಬಂತು ಗೊತ್ತಾ? 

ದೊಡ್ಡ ದಪ್ಪನೆ ಆಲೂಗೆಡ್ಡೆಗಳು! 

##
"ಒಳ್ಳೆಯ ಕೆಲಸ ಮಾಡಿದೆ ಕಾಲೂ, ನೀನೇ ಆಲೂಗೆಡ್ಡೆಗಳನ್ನು ಕಂಡುಹಿಡಿದುಬಿಟ್ಟೆ! "

ಎಂದು ಮಾಲೂ ಪೆಚ್ಚು ನಗೆ ನಗುತ್ತಾ ಆಲೂಗೆಡ್ಡೆಗಳನ್ನು ಚೀಲದೊಳಗೆ ತುಂಬಿಕೊಂಡನು. 

##
* License: [CC-BY]
* Text: Vinita Krishna
* Illustration: Suvidha Mistry
* Translation: A.S. Chandra Mouli
* Language: kn

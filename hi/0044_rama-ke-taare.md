# रमा के तारे

##
एक छोटी सी लड़की थी रमा। रमा को कान में पहनने के बुन्दे बहुत पसंद थे। हर कोई उसे तोह़फे में कान के बुन्दे ही देता। उसके पास लाल बुन्दे, नीले बुन्दे, हरे बुन्दे, यानि इन्द्रधनुष के सभी रंगों के बुन्दे थे।

और फिर रमा के जन्मदिन पर दादीमाँ उसके लिए क्या लायीं?

##
दादीमाँ रमा के लिए बहुत प्यारे हीरों के बुन्दे लायीं जो एकदम तारों जैसे चमकते थे। रमा को बुन्दे बहुत पसंद आये। उसने पूछा, “ओह! दादी, आपको इतने प्यारे तारे कहाँ से मिले?”

##
उस रात आकाश में तारे नहीं दिख रहे थे। दादीमाँ ने आकाश की तरफ़ इशारा किया, “देखो मैंने आकाश के सारे तारे तोड़ लिए और उनमें से सबसे अच्छे तारों से तुम्हारे बुन्दे बनवा लिये,” दादीमाँ बोलीं।

##
दादी की बात सुनकर रमा बहुत दुखी हुई।

“टिमटिम तारे, झिलमिल तारे, कहाँ छुप गए हो तुम सारे, आओ प्यारे तारों आओ, आकाश में दिये जलाओ।”
रमा ने दुखी हो के गाया।

##
रात को सोते हुए रमा ने अपने बुन्दे निकाल कर तकिये के नीचे सम्भाल कर रख दिए। उसे आशा थी कि कोई परी तारों को वापस आकाश को लौटा देगी।

आधी रात को रमा को एक सुंदर सपना आया।

##
सपने में एक सुंदर परी आई और रमा से बोली, “चिंता मत करो रमा, मेरे पास आकाश के लिए हज़ारों नए तारे हैं!”

रमा जाग गई और मालूम है उसने क्या देखा?

##
पूरा आकाश तारों से जगमगा रहा था!

##
रमा ने अपने बुन्दे दुबारा पहने, और उसकी आँखे चमक उठीं! तारों की तरह।

##
रमा अब बहुत खुश है!

##
* License: [CC-BY]
* Text: Mala Ashok
* Illustration: Helga Parekh
* Translation: Vartul Adishesh Dhaundiyal
* Language: hi

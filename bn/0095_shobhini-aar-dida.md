# শোভিনী আর দিদা

##
মেলা 

"আমরা নাগরদোলায় চড়ব দিদা?" দিদাকে শোভিনী শুধায়। চাকাটা ধীরে ধীরে ঘুরতে শুরু করল। তারপর জোরে জোরে ঘুরতে শুরু করল। নাগরদোলাটা ওপর থেকে জোরে নীচে নামার সময় শোভিনী তার চোখদুটো ভালো করে বন্ধ করে রইল। সে যে ভয় পেয়েছে তা নয় কিন্তু যখন দিদার হাত ধরেছে তখন তার ভালো লাগছে। মাঝে মাঝে চোখ একটু ফাঁক করে দেখছে তারা কোথায় আছে। শোভিনী লক্ষ্য করল দিদা তাঁর চোখ বন্ধ করেননি। বরং তিনি হাসছেন আর নীচের লোকেদের দেখে হাত নাড়ছেন।

যখন নাগরদোলার ঘোরা শেষ হল তখন তারা মেলায় বেড়াতে লাগল। মেলায় খুব ভীড় ছিল। একটা বড় তাঁবুর ভেতর থেকে গানের আওয়াজ আসছিল। শোভিনী একটা ছোটো বাঁশি কিনল। এতো জোরে বাঁশিটা সে বাজাল যে একটা কুকুর লাফিয়ে উঠে পালিয়ে গেল।

##
দিদা শোভিনীর জন্য একটা গ্যাস বেলুন কিনলেন। যখন তারা বাড়ি ফিরে এলো তখন শোভিনী একটা ছোটো কাগজের বাক্সে কয়েকটা পিঁপড়েকে রেখে বাক্সটা বেলুনের সঙ্গে বাঁধল। তারপর বেলুনের সুুতোটা ছেড়ে দিল।

বেলুনটা অনেক ওপর দিয়ে বাড়ি, মাঠ, মেলা পেরিয়ে ভেসে ভেসে অনেক দূরে চলে গেল।

চুল আঁচড়ে দেওয়া

দিদা সবে মাত্র চুল ভিজিয়ে চান করে এসেছেন। দিদার লম্বা নরম সাদা চুলে রোদ পড়ে চক্চক্ করছিল।

"দিদা আমি তোমার চুল আঁচড়ে দেব? তোমার একদম লাগবে না, খুব সাবধানে আঁচড়াব।" শোভিনী দিদাকে জিজ্ঞেস করল।

শোভিনী খুব যত্ন করে দিদার চুল আঁচড়ে দিল। মাঝখানে সিঁথি কেটে চুল দুভাগ করে দিল। এবার মাথার দু পাশে গোড়া বেঁধে দুটো লম্বা বিনুনি বেঁধে দিল।

শোভিনী একটা বড় হলুদ ফুল দেখতে পেয়ে ফুলটা তুলে এনে দিদার একপাশের বেণীতে আটকে দিল।

##
একটা লাল আর কমলা রঙের প্রজাপতি এসে দিদার চুলে ঠিক হলুদ ফুলের পাশে বসল।

শোভিনী ছুটে গেল একটা আয়না আনতে। সে দিদাকে আয়না ধরে দিদার লম্বা দুটি বেণী, বড় হলুদ ফুল আর রঙিন প্রজাপতিটি দেখাল।

জঙ্গল

"আমরা কি জঙ্গলে যাব? সেখানে বুনো জন্তু-জানোয়ার আছে। তোমার ভয় করবে না তো?" শোভিনী দিদাকে শুধায়।

শোভিনী আর তার দিদা জঙ্গলে পৌঁছোল। প্রথমেই তারা দেখতে পেল একটা খরগোশ। সে হারিয়ে গিয়ে তার মাকে খুঁজছিল। তার চোখ ভরা কান্না। শোভিনী আর দিদা তার মাকে খুঁজে পেতে সাহায্য করল।

হাতিরা নদীতে চান করছিল। তারা তাদের শুঁড়ে জল ভরে তারপর ফোয়ারার মতো করে সে জল একে অপরের গায়ে ছিটিয়ে দিচ্ছিল। দেখে মনে হচ্ছিল ওদের খুব মজা লাগছে।

একটা বাঁদর গাছে বসে আম খাচ্ছিল। শোভিনী বাঁদরটাকে ভেংচি কেটে রাগাচ্ছিল। বাঁদরটা খুব রেগে গিয়ে একটা আম তুলে শোভিনীর দিকে ছুঁড়ে দিল।

##
দিদা তাড়াতাড়ি হাত বাড়িয়ে আমটা শোভিনীকে আঘাত করার আগেই ধরে ফেললেন। ক্যাচটা খুব ভাল ছিল।

"ওঃ দিদা তুমি ক্রিকেট খেলতে পারো জানতাম না।" শোভিনী আনন্দে বলল।

বৃষ্টি নেমেছে। কখনো ঝোড়ো হাওয়ার সংগে বেগে শব্দ করে বৃষ্টি পড়ছিল। কখনো আবার নরমভাবে পড়ছিল।

বর্ষা

 বৃষ্টি নেমেছে। কখনো ঝোড়ো হাওয়ার সঙ্গে বেগে শব্দ করে বৃষ্টি পড়ছিল। কখনো আবার নরমভাবে পড়ছিল।

শোভিনী দিদাকে জিজ্ঞেস করল, "আমি কি বাইরে গিয়ে বৃষ্টির মধ্যে খেলতে পারি? আমি বৃষ্টির জলে ভিজতে চাই।" দিদা বললেন, "বাজ পড়ছে খুব সাবধানে থাকবে।" শোভিনীর কুকুর পিল্লু চেয়ারের তলায় ঢুকে বসেছিল। সে ছাতা হাতে শোভিনীকে দেখে চেয়ারের তলা থেকে বেরিয়ে এলো আর ল্যাজ নাড়তে নাড়তে শোভিনীর হাত চাটতে লাগল। "ঠিক আছে, তুমিও আমার সঙ্গে আসতে পার।" শোভিনী পিল্লুকে বলল।

শোভিনী আগে আগে যাচ্ছে আর পিল্লু ঠিক তার পিছনে যাচ্ছে। বারান্দার শেষদিকে যখন তারা পৌঁছোল ঠিক তখন দমকা হাওয়ায় শোভিনীর হাতের ছাতাটা উড়ে গিয়ে বাইরে ঘাসের ওপর পড়ল ।

##
আর তখনই আকাশে বিদ্যুত চমকে উঠল। শোভিনী থমকে থেমে গেল ।

কয়েক সেকেন্ড পরেই ভীষণ শব্দে বাজ পড়ল। পিল্লু একছুটে বাড়ি ফিরে গিয়ে চেয়ারের তলায় লুকিয়ে পড়ল। আর শোভিনী দৌড়ে এসে দিদার কোলে লুকোলো।

পশম

শোভিনীর দিদা রোদে বসে পশম গুটিয়ে গোলা করছিলেন ।শোভিনী এসে জিজ্ঞেস করল, "আমি কি তোমাকে সাহায্য করতে পারি?" শোভিনী পশমের মুখটা খুঁজে নিয়ে দিদার মতো করে পশম গুটিয়ে গোলা তৈরি করতে শুরু করল। খুব তাড়াতাড়ি পশমটা একটা বড় বলের আকার নিল। যখন বলটা খুব বড় হয়ে গেছে ঠিক তখনই সেটা তার হাত থেকে পিছলে হাওয়ায় পড়ে গেল।

অনেক হাঁস উড়ছিল ওপরে। একটা হাঁস পশমের গোলাটা ধরে ফেলল। শোভিনী ওপর দিকে তাকিয়ে দেখল একটা লম্বা লাল পশমের খেই আকাশ থেকে ঝুলছে। এই না দেখে সে আনন্দে হাততালি দিয়ে উঠল আর পশমের অন্য দিকটা তার হাত থেকে পিছলে গেল।

##
হাঁসটা হাততালির শব্দে নীচে তাকাল। সে শোভিনীকে মাঠে দেখতে পেল কিন্তু অনেক ওপর থেকে শোভিনীকে খুব ছোটো দেখাচ্ছিল। সে তার সাথীদের যেই কিছু বলতে গেল অমনি পশমের গোলাটা তার মুখ থেকে পড়ে গেল।

আকাশ থেকে যেখানে পশমের গোলাটা পড়ল শোভিনী সেখানে একছুটে চলে গেল। তাড়াতাড়ি করে পশমটা গুটিয়ে সে দিদাকে গোলাটা দিয়ে দিল।

নদী

খুব গরমপড়েছিল। "দিদা তুমি কি আমার সাথে নদীতে চান করতে আসবে?" শোভিনী জিজ্ঞেস করল। নদীটা বাড়ির থেকে অনেকটা দূরে। দিদা আর শোভিনী একটা টাঙ্গায় চড়ে নদীর ধারে পৌঁছে গেল। ঘাটে অনেক লোক চান করছিল।

পাড়ের কাছের জলে বেশি স্রোত ছিল না। শোভিনী অনেকগুলো কাগজের নৌকো নিয়ে এসেছিল। তার একটা ভেসে ভেসে অনেক দূরে চলে গেল।

দিদা একটা নৌকোর মাঝির সঙ্গে কথা বলে তার নৌকোতে চড়ে শোভিনীকে নিয়ে খানিকটা দূরে চলে গেলেন। মাঝি বলল, "এখানটায় খুব গভীর জল। যদি একটা হাতির ওপর আর একটা হাতিকে দাঁড় করান হয় তাহলে দুটো হাতিই ডুবে যাবে।"

##
"ওঃ! একটা হাতির ওপর আর একটা হাতি," স্বপ্নের মতো মনে হল। একটা সোনালী মাছ ভেসে উঠল। মাছটা শোভিনীর হাতটা ছুঁয়ে দিল। শোভিনীর খুব ভালো লাগছিল।

মাঝি বলল, "আবার এসো শোভিনী।"

"তুমি আমাকে চেনো?" শোভিনী অবাক হয়ে শুধোল।

"হ্যাঁ আমি তোমার মাকেও চিনি," মাঝি জবাবে বলল।

"তিনি যখন ছোটো ছিলেন এই নৌকো করেই রোজ তাঁকে বেড়াতে নিয়ে যেতেম।" দিদা শোভিনীর দিকে চেয়ে হাসলেন।

##
চাঁদ

সূর্য ডুবে যাচ্ছে। "এসো আজ আমরা চাঁদে যাই।" এই বলে সে দিদার রূপোর মাথাওয়ালা ছড়িটা নিল।

প্রথমে শোভিনী ছড়ির ওপর চড়ল।

"সাবধানে ওঠো দিদা, ভয়ের কিছু নেই।" শোভিনী দিদাকে সাবধান করে বলল।

"একটু দাঁড়াও, চশমাটা তো নিয়ে নি।" দিদা তাড়াতাড়ি বললেন।

ছড়িটা শোভিনীকে বসিয়ে নিয়ে বাতাসে খাড়াভাবে উঠতে লাগল আর দিদাও শোভিনীর পিছনে বসে উঠতে লাগলেন।

তারা আকাশে অনেক--অনেক ওপরে উড়ে গেল, সমস্ত পাখি আর মেঘেরও ওপর..... অল্পক্ষনের মধ্যে তারা আকাশে দুটো ফুঁটকির মতো হয়ে গেল। আমরা সবাই তাদের ফেরার অপেক্ষা করছি।

##
* License: [CC-BY]
* Text: Sarvendra Vikram
* Illustration: Vibhash Pandey
* Translation: Kanika Bandopadhyay
* Language: bn

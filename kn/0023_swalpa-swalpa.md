# ಸ್ವಲ್ಪ ಸ್ವಲ್ಪ

##
ಕುಳ್ಳ ಮತ್ತು ಬುಳ್ಳ ಅವಳಿ-ಜವಳಿ ಮೊಲಗಳು. ಅವು ಒಂದು ಕಾಡಿನಲ್ಲಿ ವಾಸಿಸುತ್ತಿದ್ದವು. ಕಾಡಿನ ತುಂಬಾ ಕ್ರೂರ ಮೃಗಗಳು. ಆದರೆ, ಕುಳ್ಳ ಮತ್ತು ಬುಳ್ಳ ತಮಗೋಸ್ಕರ ಒಂದು ಗಟ್ಟಿ ಮನೆ ಮಾಡಿಕೊಂಡಿದ್ದವು, ಮತ್ತದರಲ್ಲಿ ಸುರಕ್ಷಿತವಾಗಿ, ಸಂತೋಷವಾಗಿ ವಾಸಿಸುತ್ತಿದ್ದವು. ಚಳಿಗಾಲದಲ್ಲಿನ ಕೊರೆವ ಚಳಿಯ ಒಂದು ಸಂಜೆ, ಆ ಅವಳಿ-ಜವಳಿ ತಾವು ಹೊತ್ತಿಸಿದ್ದ ಬೆಂಕಿಯ ಮುಂದೆ ಬೆಚ್ಚಗೆ ಮೈ ಕಾಯಿಸಿಕೊಳ್ಳುವಾಗ ಅವರ ಮನೆ ಬಾಗಿಲನ್ನು ಯಾರೋ ತಟ್ಟಿದರು. 

##
ಅದೊಂದು ದೊಡ್ಡ ತೋಳ! "ನಾನು ಚಳಿಯಿಂದ ಸಾಯುತ್ತಿದ್ದೇನೆ!" ಎಂದು ಕೂಗಿತು ತೋಳ. "ದಯವಿಟ್ಟು ಸ್ವಲ್ಪೇ ಸ್ವಲ್ಪ ಬಾಗಿಲು ತೆರೆದರೆ ನನ್ನ ಬಾಲವನ್ನಾದರೂ ಒಳಗಿಟ್ಟು ಬೆಚ್ಚಗಾಗಿಸಿಕೊಳ್ಳುವೆ. ನಾನು ನಿಮಗೇನೂ ಮಾಡೋಲ್ಲ, ನನ್ನಾಣೆ." ಕುಳ್ಳ ಮತ್ತು ಬುಳ್ಳ ದಯಾಮಯಿ ಮೊಲಗಳು. ಅವು ಬಾಗಿಲನ್ನು ಸ್ವಲ್ಪೇ ಸ್ವಲ್ಪ ತೆರೆದವು ಮತ್ತು ತೋಳ ತನ್ನ ಬಾಲವನ್ನು ಒಳಗೆ ತಳ್ಳಿತು. 

##
ಎರಡು ನಿಮಿಷಗಳಾದ ಮೇಲೆ ಅದು ಹೇಳಿತು, "ಆಹ್! ನನ್ನ ಹಿಂಗಾಲುಗಳನ್ನು ಬೆಚ್ಚಗೆ ಮಾಡಿಕೊಳ್ಳುವಂತಿದ್ದರೆ ಚೆನ್ನಾಗಿತ್ತು. ದಯವಿಟ್ಟು ನಿಮ್ಮ ಬಾಗಿಲನ್ನು ಇನ್ನೂ ಸ್ವಲ್ಪೇ ಸ್ವಲ್ಪ ತೆಗೆಯುವಿರಾ? ನನ್ನಾಣೆ, ನಾನು ನಿಮಗೇನೂ ಮಾಡೋಲ್ಲ. "

##
ಕುಳ್ಳನು ಬಾಗಿಲನ್ನು ಇನ್ನಷ್ಟು ಅಗಲ ತೆರೆದನು. ಬುಳ್ಳ ಒಂದು ದೊಡ್ಡ ಪಾತ್ರೆಯಲ್ಲಿ ನೀರನ್ನು ಬೆಂಕಿ ಒಲೆಯ ಮೇಲಿಟ್ಟನು. ಐದು ನಿಮಿಷಗಳ ನಂತರ ತೋಳ ಹೇಳಿತು, "ನೀವು ಎಷ್ಟು ದಯಾಮಯರು! ಈಗ ನೀವು ಬಾಗಿಲನ್ನು ಇನ್ನೂ ಸ್ವಲ್ಪ ಹೆಚ್ಚು ತೆರೆದರೆ, ನಾನು ಮುಂಗಾಲುಗಳನ್ನೂ ಬೆಚ್ಚಗಾಗಿಸಿಕೊಳ್ಳಬಹುದು. ಹೆದರಬೇಡಿ ನಾನು ನಿರುಪದ್ರವಿ! "

##
ಅವಳಿಗಳು ಒಲೆಯ ಮೇಲಿದ್ದ ನೀರಿನ ಪಾತ್ರೆಯತ್ತ ನೋಡಿದವು. ನೀರು ಬಿಸಿಯೇರುತ್ತಿತ್ತು. ಬಾಗಿಲನ್ನು ಇನ್ನಷ್ಟು ದೊಡ್ಡದಾಗಿ ತೆರೆದವು. ಈಗ ತೋಳದ ಮೂಗು ಮಾತ್ರ ಬಾಗಿಲಾಚೆ ಇತ್ತು. ಹತ್ತು ನಿಮಿಷಗಳ ನಂತರ ತೋಳ ಹೇಳಿತು, "ನನಗೀಗ ತುಂಬ ಹಾಯಾಗಿದೆ, ಬೆಚ್ಚಗಿದೆ! ಬರೀ ನನ್ನ ಮೂಗು ಮಾತ್ರ ಇನ್ನೂ ತಣ್ಣಗಿದೆ. ಕರುಣಾಮಯಿ ಮೊಲಗಳಿರಾ, ದಯಮಾಡಿ ನಿಮ್ಮ ಬಾಗಿಲನ್ನು ಇನ್ನಷ್ಟು ತೆರೆಯುವಿರಾ? ನನ್ನ ಬಗ್ಗೆ ಹೆದರಬೇಡಿ. ನಾನು ನಿರುಪದ್ರವಿ! "

##
ಬಾಗಿಲನ್ನು ಕುಳ್ಳ ಇನ್ನಷ್ಟು ಅಗಲ ತೆರೆದಾಗ ಬುಳ್ಳ ಕುದಿಯುತ್ತಿರುವ ನೀರಿನ ಪಾತ್ರೆ ಎತ್ತಿಕೊಂಡನು. "ನಿನ್ನ ಮೂಗನ್ನೂ ಬೆಚ್ಚಗಾಗಿಸಿಕೊಳ್ಳಬಹುದು," ಎಂದನು ಕುಳ್ಳ. 

##
ತೋಳ ಸಂಪೂರ್ಣ ಒಳಗೆ ನುಸುಳಿಕೊಂಡಿತು, ತಿರುಗಿತು, ಮೊಲಗಳ  ಮೇಲೆ ಎಗರಿತು. ಆದರೆ ಅವುಗಳೂ ಸಿದ್ಧವಾಗಿದ್ದವು. ಬುಳ್ಳ ಆ ದುಷ್ಟ ತೋಳನ ಮುಖಕ್ಕೆ ಸರಿಯಾಗಿ ಸುಡುವ ನೀರನ್ನು ಎರಚಿದನು. 

##
"ಅಯ್ಯಯ್ಯೋ!" ತೋಳ ಅರಚುತ್ತಾ ಬಾಗಿಲಾಚೆ ಓಡಿತು. "ನಾನು ಮತ್ತೆ ಬರುತ್ತೇನೆ!" ಎಂದು ಜೋರು ಮಾಡಿತು. "ಆಗ ನಿಮ್ಮನ್ನು ತುಂಡುತುಂಡು ಮಾಡಿ ಹಾಕುತ್ತೇನೆ!" 

##
ಕುಳ್ಳ ಮತ್ತು ಬುಳ್ಳ ತಮ್ಮ ಮನೆಯ ತಾರಸಿ ಮೇಲೆ ಹತ್ತಿ, ಅಲ್ಲಿ ಅವಿತುಕೊಂಡರು.  

##
ಕೂಡಲೆ ತೋಳ ವಾಪಸ್ಸು ಬಂದಿತು, ಜೊತೆಗೆ ಇನ್ನೂ ಹತ್ತು ತೋಳಗಳನ್ನು ಕರೆತಂದಿತ್ತು. ಅವೆಲ್ಲ ಆ ಮನೆಯ ಬಾಗಿಲನ್ನು ಮುರಿದು ಒಳಗೆ ಬಂದವು. ಮನೆ ಖಾಲಿ ಇತ್ತು. 

##
ಈ ತೋಳ ಹೊರಗಡೆ ಹೋಗಿ ನೋಡಿ, "ಅಲ್ಲಿದ್ದಾರೆ ಅವರು!"ಎಂದು ಅರಚಿತು. "ನಾವೊಂದು ಏಣಿ ಮಾಡಿದರೆ, ಅವರನ್ನು ಹಿಡಿಯಬಹುದು. "

##
ತೋಳಗಳು ಒಂದರ ಮೇಲೊಂದು ನಿಲ್ಲುತ್ತಾ ಹೋದವು, ಸುಟ್ಟ ಗಾಯದ ತೋಳವು ಏಣಿಯ ಬುಡದಲ್ಲಿ ನಿಂತಿತ್ತು. ಅವುಗಳಿನ್ನೇನು ತಾರಸಿ ತಲುಪಬೇಕು ಅಷ್ಟರಲ್ಲಿ ಕುಳ್ಳ ಕಿರುಚಿದನು, "ಎಚ್ಚರಿಕೆ! ಇಗೋ ಇನ್ನಷ್ಟು ಸುಡು ನೀರು ಬಂತು! "

##
ಅದಾಗಲೇ ಸುಟ್ಟು ಗಾಯಗೊಂಡಿದ್ದ ತೋಳವು ಬೆದರಿ ಹೋಯಿತು. "ಇಲ್ಲ! ಇಲ್ಲ!" ಎಂದು ಕೂಗಿಕೊಂಡಿತು, "ಮತ್ತೆ ಬೇಡ! "

##
ಅದು ತನ್ನನ್ನು ರಕ್ಷಿಸಿಕೊಳ್ಳಲು ಓಡಿಯೇಬಿಟ್ಟಿತು. ಏಣಿ ಕುಸಿದು ಬಿದ್ದು ತೋಳಗಳೆಲ್ಲವೂ ಕೆಳಗುರುಳಿದವು! 

##
ಮುಲುಗುತ್ತಾ, ಗುರುಗುಟ್ಟುತ್ತಾ, ಅವೆಲ್ಲವೂ ಕುಂಟುತ್ತಾ ಹೊರಟು ಹೋದವು. ಮತ್ತೆಂದೂ ವಾಪಸ್ಸು ಬರಲಿಲ್ಲ. ಕುಳ್ಳ ಮತ್ತು ಬುಳ್ಳ ತಾರಸಿಯಿಂದ ಕೆಳಗಿಳಿದು, ಮುರಿದಿದ್ದ ಬಾಗಿಲನ್ನು ದುರಸ್ತಿ ಮಾಡಿ ಸದಾಕಾಲ ಸಂತೋಷದಿಂದ ಬದುಕಿದರು. 

##
* License: [CC-BY]
* Text: Anupa Lal
* Illustration: Ajit Narayan
* Translation: A.S. Chandra Mouli
* Language: kn

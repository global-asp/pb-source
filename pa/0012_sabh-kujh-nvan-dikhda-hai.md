# ਸਭ ਕੁਝ ਨਵਾਂ ਦਿਖਦਾ ਹੈ!

##
ਅੱਜ ਬਸੰਤ ਪੰਚਮੀ ਹੈ। ਮੇਰੇ ਮਾਤਾ ਪਿਤਾ ਕਹਿੰਦੇ ਹਨ ਕਿ ਇਹ ਬਸੰਤ ਦਾ ਪਹਿਲਾ ਦਿਨ ਹੁੰਦਾ ਹੈ। ਬਸੰਤ ਰੁੱਤ ਸਰਦੀ ਅਤੇ ਗਰਮੀ ਵਿੱਚ ਆਉਂਦੀ ਹੈ। ਸੰਸਕ੍ਰਿਤ ਵਿੱਚ ਇਸਨੂੰ ਬਸੰਤ ਰੁੱਤ ਕਹਿੰਦੇ ਹਾਂ।

##
ਬਸੰਤ ਪੰਚਮੀ ਦੇ ਦਿਨ ਭਾਰਤ ਦੇ ਕਈ ਪ੍ਰਦੇਸ਼ਾਂ ਵਿੱਚ ਲੋਕ ਗਿਆਨ, ਸੰਗੀਤ ਅਤੇ ਕਲਾ ਦੀ ਦੇਵੀ ਦੀ ਪੂਜਾ ਕਰਦੇ ਹਨ।
ਮੇਰੇ ਘਰ ਦੇ ਨੇੜਲੇ ਦਰੱਖਤ 'ਤੇ ਬਹੁਤ ਸਾਰੀਆਂ ਚਿੜੀਆਂ ਬੈਠੀਆਂ ਹਨ। ਮੈਨੂੰ ਲੱਗਦਾ ਹੈ ਕਿ ਉਹ ਮੇਰੇ ਲਈ ਗਾ ਰਹੀਆਂ ਹਨ।

##
ਦਰੱਖਤ ਦੀਆਂ ਪੱਤੀਆਂ ਨਵੀਆਂ ਅਤੇ ਚਮਕਦਾਰ ਹਨ, ਮੇਰੀ ਨਵੀਂ ਫਰਾਕ ਵਾਂਗ। ਮੰਮੀ ਨੇ ਵੀ ਪੀਲੀ ਸਾੜੀ ਪਹਿਨੀ ਹੈ, ਇੰਨਾ ਪਿਆਰਾ ਬਸੰਤੀ ਰੰਗ ਅਤੇ ਇੰਨਾ ਪਿਆਰਾ ਨਾਮ।

##
ਮੇਰੇ ਦਾਦਾ ਜੀ ਚਾਹੁੰਦੇ ਹਨ ਕਿ ਮੈਂ ਇੱਕ ਦਰੱਖਤ ਲਗਾਵਾਂ।

"ਪਰ ਕਿਉਂ?" ਮੈਂ ਪੁਛਿਆ। 

"ਤਾਂਕਿ ਤੇਰਾ ਇੱਕ ਦੋਸਤ ਹੋਵੇ ਜੋ ਤੇਰੇ ਨਾਲ-ਨਾਲ ਵੱਡਾ ਹੋਵੇ, ਮੀਨੂੰ। ਬਸੰਤ ਰੁੱਤ ਵਿੱਚ ਕਿਸੇ ਨਵੀਂ ਚੀਜ਼ ਦੀ ਸ਼ੁਰੂਵਾਤ ਕਰਨਾ ਚੰਗਾ ਹੈ। " ਦਾਦਾ ਜੀ ਬੋਲੇ।

##
ਅਸੀਂ ਦੋਵੇਂ ਬਗੀਚੇ ਵਿੱਚ ਗਏ। ਦਾਦਾ ਜੀ ਅਤੇ ਮੈਂ ਜ਼ਮੀਨ ਵਿੱਚ ਇੱਕ ਟੋਆ ਪੁੱਟਿਆ ਅਤੇ ਇੱਕ ਦਰੱਖਤ ਲਗਾਇਆ। "ਇਹ ਕਿੰਨਾ ਲੰਬਾ ਹੋਵੇਗਾ?" ਮੈਂ ਦਾਦਾ ਜੀ ਨੂੰ ਪੁਛਿਆ।

##
"ਸਬਰ ਕਰੋ ਅਤੇ ਦੇਖੋ, ਮੀਨੂੰ!" ਦਾਦਾ ਜੀ ਬੋਲੇ।
ਗਲਿਹਰੀਆਂ ਇੱਕ-ਦੂਜੇ ਦੇ ਪਿਛੇ ਭੱਜ ਰਹੀਆਂ ਹਨ। ਟਿੰਗੂ ਬਿੱਲੀ, ਇੱਕ ਗਲਿਹਰੀ ਪਿਛੇ ਭੱਜ ਰਹੀ ਹੈ ਅਤੇ ਮੈਂ ਟਿੰਗੂ ਦੇ ਪਿਛੇ ਭੱਜਣਾ ਚਾਹੁੰਦੀ ਹਾਂ।

##
ਇਹ ਬਗੀਚਾ ਫੁੱਲਾਂ ਨਾਲ ਭਰਿਆ ਹੈ। ਮੈਨੂੰ ਪੀਲੇ ਗੁਲਾਬ ਸਭ ਤੋਂ ਚੰਗੇ ਲੱਗਦੇ ਹਨ ਅਤੇ ਦਾਦਾ ਜੀ ਨੂੰ ਚਿੱਟੀ ਚਮੇਲੀ ਪਸੰਦ ਹੈ। ਕੁਝ ਦਰੱਖਤਾਂ ਦੇ ਹੇਠਾਂ ਪੱਤਿਆਂ ਦੀ ਦਰੀ ਵਿਛੀ ਹੈ।

##
ਬਹੁਤ ਸਾਰੇ ਦਰੱਖਤਾਂ 'ਤੇ ਫੁੱਲ ਹਨ। ਮੈਨੂੰ ਬਸੰਤ ਪਸੰਦ ਹੈ। ਬਸੰਤ ਵਿੱਚ ਸਭ ਕੁਝ ਇੰਨਾ ਪਿਆਰਾ ਦਿਖਦਾ ਹੈ।

##
ਕੱਲ ਹੋਲੀ ਹੈ। ਸਕੂਲ ਦੋ ਦਿਨਾਂ ਲਈ ਬੰਦ ਹੈ। ਅਸੀਂ ਟਹਿਣੀਆਂ ਅਤੇ ਲਕੜੀਆਂ ਨਾਲ ਇੱਕ ਵੱਡੀ ਹੋਲਿਕਾ ਬਣਾਈ।

ਸਾਡੇ ਵਿੱਚੋਂ ਕੁਝ ਲੋਕ ਜੰਗਲ ਗਏ ਅਤੇ ਟੇਸੂ ਦੇ ਫੁੱਲ ਲੈ ਕੇ ਆਏ। ਮਨੁ ਨੇ ਫੁੱਲਾਂ ਨੂੰ ਪਾਣੀ ਦੇ ਟੈਂਕ ਵਿੱਚ ਪਾਇਆ।

ਪਾਣੀ ਇਕਦਮ ਚਮਕੀਲਾ ਨਾਰੰਗੀ ਹੋ ਗਿਆ।

##
ਕੱਲ ਅਸੀਂ ਨਾਰੰਗੀ ਪਾਣੀ ਨਾਲ ਖੇਡਾਂਗੇ। ਸਾਨੂੰ ਖੀਰ ਅਤੇ ਪੂੜੇ ਖਾਣ ਨੂੰ ਮਿਲਣਗੇ।

ਬਸੰਤ ਕਿੰਨੀ ਖੁਸ਼ੀ ਦੀ ਰੁੱਤ ਹੈ। ਨਾ ਜ਼ਿਆਦਾ ਠੰਢਾ, ਨਾ ਜ਼ਿਆਦਾ ਗਰਮੀ ਅਤੇ ਨਾ ਜ਼ਿਆਦਾ ਗਿੱਲਾ।

ਮੈਂ ਹਰ ਸਮੇਂ ਖੇਡ ਸਕਦੀ ਹਾਂ।

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Pawandeep Kaur
* Language: pa

# కొండకోనల దారుల్లో, పిల్లి అడుగు జాడల్లో

##
ఇది సోము మామ కథ, కెమేరాఅంటే అతడికి పిచ్చి కదా.  

అందుకే ఉంటుంది అతని దగ్గర ఎప్పుడూ. 
ఇది చిన్ననాటి సంగతమ్మా, 
ఇష్టపడేవాడు కాదు ఏ బొమ్మ. 
ఉంటే చాలు మాయా జీవుల గురించిన పుస్తకాలు.
వినేవాడు కాదు పంతుళ్ల పాఠాలు తరగతి గదిలో. 
పెద్దయ్యాక మామ కాలేదు లాయరు, ఇంజినీరు, డాక్టరు, స్నేహితుల్లా, 
ఇప్పుడతడు ప్రఖ్యాత వన్యప్రాణి ఫొటోగ్రాఫరు. 

##
పెద్ద పెద్ద కార్యాలయాలు ఇష్టంలేదు మామకి,  
పరిగెడతాడు పాములు, తాబేళ్ళు, మొసళ్ల ఫోటోలకై. 
అందుకే విడిచి పెట్టాడు కుటుంబాన్ని, మిత్రులను, 
స్వేచ్చగా పట్టాడు అడవుల దారి. 
పశ్చిమ కనుమలకు వెళ్లినపుడు మొదటిసారి,  
చూశాడు ఒక పిల్లిని, అది నిజంగా మాయలమారి. 
అప్పటినుంచి మామ దానికోసం వెతుకుతున్నాడు,  
రుజువుగా దాని ఫొటో తియ్యాలనుకున్నాడు. 

##
దాంతో పశ్చిమ కనుమలకు బయలుదేరాడు మరోసారి,  
కొండ కోనల దారుల్లో పిల్లిని వెదికే ఒంటరి బాటసారి. 
కొండలలో మాయదారి పిల్లి! 
పిల్లి జాడ అడుగు మామ, దారిలోన జంతువులను,  
దాని రంగు బూడిద, అదొక్కటే అతడికి తెలిసినది. 
కొండల క్రిందనుంచి మొదలుపెట్టాడు ప్రయాణం,  
తలకి టోపి, ఎండనుంచి అది అతడికి రక్షణ కవచం. 

##
మామ అనుకున్నాడు, "ముందుగా వెదకాలి నీటి మడుగులు,  
తప్పక దొరుకుతాయి అక్కడ జంతువుల జాడలు."
అక్కడ చూసుకున్నాడు మామ, తనను తాను గిల్లి,  
కనిపించింది పులి, అది పిల్లులలో పెద్ద పిల్లి. 
అడిగాడు మామ, "పులిగారూ, ఒక పిల్లిని చూశారా?
నా టోపి రంగులో ఉండే దాని జాడ చెబుతారా?"
పులి నుంచి లభించింది గాండ్రింపు సమాధానంగా,  
కానీ అక్కడ నుంచి పోలేదు అది. 

##
కాలుముందుకు పడలేదు, భయంతో జడిసి,
అప్పుడే పడిన వానకు, మామ ముద్దయ్యాడు తడిసి.
వానతో లేచాయి ఒక్కసారిగా ఈసుళ్ళు.,
వాటిని ఇష్టంగా తిన్నాయి చీమలు, తొండలు.
పశ్చిమ కనుమలలో వానలు జలపాతమల్లే పడతాయి, జలపాతాలు నదులుగా మారతాయి, అందుకే అందరికీ నీళ్లు పుష్కలంగా దొరకుతాయి.
మరి కావాలంలే అందరికీ నీళ్లు,
తప్పనిసరిగా కాపాడుకోవాలి పశ్చిమ కనుమలు.

##
తరువాత చెరువులోని ఏనుగుల గుంపుని చూశాడు, 
సంతోషంతో మామ ఎగిరి గంతులేశాడు. 
కొన్ని ఏనుగులు నీటిలో జలకాలాడుతున్నాయి, 
కొన్ని చెట్లను పీకి, బల ప్రదర్శన చేస్తున్నాయి. 
టోపీ ఊపుతూ అడిగాడు మామ, "ఏనుగు గారూ! 
బూడిద రంగు పిల్లిని తమరు ఎప్పుడైనా చూశారా?"

##
"లేదు, లేదు," అని వచ్చింది జవాబు అరిచినట్టు, 
కావాలంటే పెడతానన్నాయి ఒట్టు మీద ఒట్టు. 
కొంతసేపటికి మామ వర్ష అడవులను చేరుకున్నాడు, 
"రెండవ అంచెకు వచ్చా," అని ఈలవేస్తూ పాడుకున్నాడు. 
దట్టమైన అడవినుంచి వచ్చింది మొరిగినట్లు అరుపు, 
"అది మొరిగే జింక, చెయ్యదు చెరుపు, వద్దు జడుపు. "

##
పనస చెట్టుపైన పండు తింటూ ఉన్నది, 
వింత కోతి ఒకటి, ఎక్కడినుంచి వచ్చిందది? 
మామకి జంతువుల గురించి సర్వస్వం తెలుసు, 
అది సింహం తోక కోతి, మెచ్చాడు దాని సొగసు. 
మామ అడిగాడు, "ఓ వానరా! 
బూడిదపిల్లి జాడ కాస్త చెబుతారా?"

కోతి బదులిచ్చింది, "దానిదేముంది సోదరా! 
పెద్ద పెద్ద తేనేతుట్టలతో పొడవాటి చెట్లు వచ్చేవరకు పదరా.

##
తేనె పట్టు ఉన్న చెట్టుక్రింద చూడప్పా,

ఉంటుంది, సూర్యుడి నుంచి దాగిన ఒక కప్ప! 
అందరూ అంటారు దాని తెలివి అనంతం,

దానికి తెలుసు అడవి అసాంతం."
కప్పను చూడాలని ఉరకలెత్తింది ఉత్సాహం, 
మామకు వెయ్యలేదు ఆకలి, వెయ్యలేదు దాహం. 

కుడికాలు, ఎడమకాలు - కదిలాపాడు కదం కదం, 
తనకు కావలసిన చెట్టుకనపడితే ఎంతో మోదం. 

##
చివరికి చేరుకున్నాడు పొడవాటి చెట్టు, 
జారిపడేట్టు ఉంది దానికున్న తేనెపట్టు. 
బెకబెకమంటూ కప్ప అరుస్తోంది గోలగా, 
కానీ, అది కంటికి మాత్రం కనిపించలేదుగా. 
"అయ్యా, కప్పగారూ! ఎక్కడున్నారు? 
పిల్లి జాడ కాస్త మీరైనా చెబుదురూ."
"పిల్లిని వెదికే మనిషీ, పదిలం, 
నీ గురించి చెప్పిందిలే నా నేస్తం గబ్బిలం."
"పిల్లి ఎక్కడుందో చెప్పావంటే నువ్వు, 
కానుకగా ఇస్తాను ఒక అందమైన పువ్వు. "

##
వంకాయ రంగులోని ఆ కప్ప

చూడడానికి చిత్రంగా ఉంటుందబ్బ, 
భారతదేశంలో అటువంటిది లేదు మరొక కప్ప,

దాని శాస్త్రీయ నామం  నాసికాబాట్రాకస్ - తెలుసుకో అప్పా. 
కప్ప చెప్పింది, "కనపడతాడు నీకు ఒక అడవి మనిషి, 
పిల్లి గురించి తెలిసినవాడు, అతడే నీకు మార్గదర్శి."
అసాధారణ కప్ప కనపడడం ఒక వరం, సగం ఫలం 
దక్కిందని మామకెంతో సంబరం. 

##
అలా, అలా మామ నడిచాడు చాలా దూరం, 
చెట్టు నరికి ఉండటంతో కలిగిందెంతో విచారం. 
విచ్చలవిడిగా అడవులను నరికేస్తున్నారు మానవులు,  
అడవి వాటి ఇల్లు, ఎక్కడ నిద్రపోతాయి జంతువులు? 
అడవులలోని వన్యప్రాణులను గుర్తించం, 
అడవుల ప్రయోజనాల గురించి చెప్పినా వినం. 
ఇది చూసి మామ ఎంతో తల్లడిల్లాడు, 
కళ్లు మూసుకుని ప్రార్థనలో మ్రోకరిల్లాడు. 

##
"దేవుడా! ఈ జంతువులను కాపాడు, 
చెదరనివ్వొద్దు ఏనాటికీ వాటి గూడు."
పట్టువిడవక నడుస్తూ చేరాడు ఎత్తైన పచ్చిక మైదానం, 
ఇక్కడైనా అవుతుందా తను కలలుగనే పిల్లి దర్శనం? 
పశ్చిమ కనుమలలో మారుమూల ప్రాంతమది, 
సంతోషంతో నిండిపోయింది మామ మది. 
అద్భుత సృష్టి , అందమైన ప్రదేశం 
జానపద కథలలో అతడికి పరిచయమైన లోకం. 

##
అంతలోన మామకి వినిపించిందొక పిలుపు, 
ఆ వ్యక్తి ముఖానికి వేసుకున్న రంగు నలుపు. 
"ఎవరయ్యా మీరు?" కుతూహలంతో మామ వేశాడు ప్రశ్న, 
వచ్చింది జవాబు "ఈ అడవిలో తిరుగులేని మనిషిని కృష్ణ అంటారు నన్ను,"
"నన్ను వేధిస్తున్న ప్రశ్నకు కావాలి జవాబు, 
దయతో చెబుతావా, ఓ అడవి నవాబు? 
కావాలి నాకు పిల్లి కనిపించే దారి, 
ఇదివరకే చూశాను నేనొకే ఒకసారి."

##
"మాయా మఛ్చీంద్ర చూడాలా నువ్వు?"
"కొంచెం అర్థం అయ్యేటట్టు వివరణ ఇవ్వు."
"మంచు మాదిరి వచ్చి మాయమయ్యే పిల్లి, 
నిజంగా ఉందది, కాదు కల్లబొల్లి."
"అవునవును, అదే!" మామ తల ఊపాడు, 
సంతోషంతో దుమ్ము, దుమ్ము రేపాడు. 
"పిల్లిని మూడుసార్లు చూసాను, నా జన్మకిది చాలు,"

అంటూ కృష్ణ పైకొండల వంక చూపాడు వేలు.

##
ఆనందంగా మామ వేశాడు పిల్లిమొగ్గ, 
కృష్ణ ఆశ్చర్యంగా నొక్కుకున్నాడు బుగ్గ. 
ఈలవేస్తూ ఉత్సాహంతో మామ అడుగులు వడివడి, 
నీలగిరి మేకలు రెండు తలపడుతున్నాయి ఢీ అంటే ఢీ. 
ఆ మేకలు కొండల్లో చక్కగా బతికేస్తున్నాయి, 
ఇక్కడే పుట్టి ఉంటే ఎంత బాగుండేదోయి. 

##
ఇక్కడ పిల్లి కనిపించటం తథ్యం
మామ కెమేరాలు ఉంచాడు అంతటా సిద్ధం.
తళుకు బెళుకు తారలతో వెలుగుతోంది రేయి,
ఒళ్ళు మరిచి మామ నిద్ర, అబ్బ ఎంత హాయి.
తెల్లవారి లేచి కెమేరాలు చూస్తున్న మామలో ఆత్రం,
చిక్కింది ఏళ్ల తరబడిగా వెదుకుతున్న పిల్లి చిత్రం.
కొండలలో మాయదారి పిల్లి!

##
మొదటిసారి తాను చూసిన పిల్లికూడా ఇదే,
సంతోషంతో నవ్వాడు మామ పదే, పదే.
అంతలోన కాలిమీద పాకినట్టు అనిపించింది పాము,
కల అని తెలుసుకుని చిన్నబోయింది మామ మోము.
తన కల నిజం కావాలని మామ దేవుడిని కోరు,
కల నిజమవుతుందా! ఏమంటారు మీరు?

##
సోమూ మామ ఒక మాయదారి పిల్లి కోసం పశ్చిమ కనుమల్లోని దట్టమైన అరణ్యాలలో చేసిన వింతైన ప్రయాణమే ఈ కొండ కోనల దారుల్లో మాయదారి పిల్లి జాడల్లో కథ. ఇది సందేశ్ కడూర్ పొందిన ఒక అనుభవానికి ప్రతిరూపం. ఇతను నేషనల్ జియోగ్రఫిక్‌కి చెందిన ఔత్సాహిక ఛాయాచిత్రకారుడు, మరియు వన్యప్రాణి చిత్రాల రూపశిల్పి. అడవుల ప్రాముఖ్యాన్ని ప్రజలు గుర్తించి వాటిని సంరక్షించేలా ప్రజలలో చైతన్యాన్ని నింపడమే ఇతని లక్ష్యం. ఇతను ఇప్పటికీ ఆ మాయామశ్చీంద్ర కోసం అన్వేషణ సాగిస్తున్నాడు. 

##
* License: [CC-BY]
* Text: Ambika Rao
* Illustration: Ruchi Shah
* Translation: K. Suresh
* Language: te

# वरचं जग, खालचं जग

##
रविवारची दुपार फातिमाला फार म्हणजे फारच आवडायची. दुपारच्या जेवणात उसळ आणि कोफ्ता यांचा मस्तपैकी आस्वाद घेतल्यावर बाबा हळूच आडवं व्हायला जायचे, तर आई सोफ्यावर पेपरवाचन करायची.

##
फातिमा मात्र हातात एखादं पुस्तक घेऊन घराजवळच्या सळसळत्या, हिरव्यागार जंगलात जायची. दुपारच्या वेळी जंगलातली सगळी मंडळीही निवांत डुलकी काढत असल्यानं तिथंही तशी कसली चाहूल नसायची. मग फातिमाही झाडांच्या कुशीत शांतपणे विसावायची.

##
आजसुद्धा फातिमा एका अर्जुनवृक्षाच्या सावलीत बसली आणि वरच्या जगातल्या घनदाट पर्णराजीकडे पाहू लागली. खरंतर, झाडाच्या फांद्यांवर अज्जिबात चढायचं नाही, अशी आईनं तिला सक्त ताकीदच देऊन ठेवलेली होती. खालचं जग कसं सुरक्षित होतं. वरच्या भीतीदायक जगात नेमकं काय आहे, हे फातिमाला ठाऊकच नव्हतं.

पण त्या दिवशी मात्र फातिमाला आश्चर्याचा एक धक्काच बसणार होता. आपल्या हातातल्या पुस्तकाचं पान उलटत असतानाच तिच्या डोक्यावर काहीतरी धप्पकन आदळलं. 

“उई!” ती दुखरं डोकं चोळत किंचाळलीच. बघते तर काय, तिच्या डोक्यात एक अगदी छोटसं, जेमतेम वाटाण्याएवढं रंगीत पुस्तक पडलेलं होतं.

##
फातिमानं वर पाहिलं तर एक छोटासा, केसाळ प्राणी तिच्या डोक्यावर असेलल्या फांदीवरच्या पानांमागं लपायला बघत होता.

“ए ए, हे पुस्तक तुझं आहे का?” 

तिनं वरच्या जगाच्या दिशेनं बघत प्रश्न विचारला. पण तिला कुठलंच उत्तर मिळालं नाही.

##
ते वाटाण्याएवढं छोट्ट्सं पुस्तक होतं गोपाचं. ती होती वरच्या जगात राहणारी एका केसाळ रानउंदराची बछडी. जंगलातल्या अर्जुनवृक्षावर तिचं घर होतं. ते काटक्या आणि वाळलेल्या मऊ पानांनी बनवलेलं होतं.

गोपा नेहमीच झाडावरून फातिमाला वाचत बसलेलं बघायची. फातिमाच्या केसांना बांधलेल्या पिवळ्या रिबीनी तिला खूप खूप आवडायच्या.

##
पण गोपाच्या अम्मानं तिला खालचं जग किती धोकादायक आहे, याबद्दल बजावून ठेवलेलं होतं. 

वरच्या जगातल्या सगळ्या प्राण्यांना, पक्ष्यांना फातिमा आणि तिच्यासारख्या माणसांबद्दल भीती वाटायची. त्यामुळं आपण त्यांच्या नजरेला पडणार नाही, याची सगळे काळजी घ्यायचे.

##
त्या रविवारी, गोपा आपल्या घरात हिरव्या पानांच्या झोक्यावर बसून निवांतपणे झोके घेत घेत वाचत बसलेली होती. आता शेवटचं पान ती उलटणार, तेवढ्यात वाऱ्याची एक जोरदार झुळूक आली. त्यामुळं तिच्या छोट्याशा, मऊमऊ केस असलेल्या पंजांमधे धरलेलं पुस्तक निसटलं आणि उडत उडत खाली खालीच जायला लागलं. फांद्यांवर आपटत आपटत ते धप्प करून पडलं, ते नेमकं फातिमाच्या डोक्यावर.

गोपानं शेपटी झटकन फिरवली आणि आपले कान टवकारले. बापरे, वरचं आणि खालचं जग यांनी एकमेकांना मुळीच भेटता कामा नये, असा विचार करत तिनं घराकडं धूम ठोकली.

##
फातिमा झाडावर चढली नाही खरी, पण आता ती डोळे बारीक करून सापडलेलं छोट्टंसं पुस्तक पुस्तक हातात धरून वाचायचा प्रयत्न करू लागली. किती छोटीशी होती त्यातली अक्षरं! शेवटी तिनं ते पुस्तक वरच्या त्या छोट्या अनोळखी, केसाळ प्राण्याला परत करायचं ठरवलं.

फातिमा फारच हुषार मुलगी होती – पुढच्या रविवारी तिनं आपल्या कमरेला पाच मस्त   चमकदार, लाल फुगे बांधले. मग काय? आता ती हवेत उडायलाच लागली. वरच्या जगाच्या दिशेने.

फातिमा वर,वर आणि आणखी वर जातच राहिली. अखेर ती पार झाडांच्या शेंड्यापर्यंत पोचली.

##
तिथं गोपा आपली केसाळ शेपटी विंचरत होती. बाहेर बघते तो काय, पाच चमकदार, लाल फुगे हवेत उडताना दिसत होते. 

“अहाहा, फुगे! म्हणजे नक्की कुणाचा तरी वाढदिवस असणार,” तिच्या डोक्यात कल्पना चमकली. पण हे काय? 

त्या चमकदार, लाल फुग्यांसोबत तर ती पिवळ्या रिबीनी बांधणारी मुलगी उडत उडत वर येत होती.

“पळा पळा!” गोपा चीत्कारली, “खालच्या जगातली माणसं आलीयेत”.

##
पण फातिमाचा वेग तिच्याहून अधिक होता. तिनं अखेर गोपाला गाठलंच. फातिमानं गोपाला पुस्तक दाखवलं आणि विचारलं, “हे तुझं आहे?”
गोपानं पटकन पुस्तक आपल्या हातात घेतलं आणि स्मित केलं. ते बघून मग फातिमाही खुदकन हसली. गोपा तिच्या पिवळ्या रिबिनींकडं बघते आहे, हे तिच्या लक्षात आलं. तिनं मग एक रिबीन गोपाच्या शेपटीभोवती बांधली. दोघी हातात हात गुंफून भटकायला बाहेर पडल्या.

##
आता फातिमा आणि गोपा पर्णाच्छादित जंगलातल्या झाडांमधून धावायला लागल्या. धावताना त्यांना रस्त्यातल्या मधल्या मोकळ्या फटी चुकवायला लागत होत्या.

फळं खाणारं बांके नावाचं वटवाघूळ शीर्षासन करून झोपलेलं त्यांना दिसलं. मग त्याला त्यांनी उगाचच डिवचलं. बांकेला कुणी असा त्रास दिलेलं अजिबात आवडत नसे. कुरकुरत, पंख फडफडवत ते दुसऱ्या झाडाच्या फांदीवर जाऊन पुन्हा बसलं.

“या पोरी मला जरासुद्धा स्वस्थपणा लाभू देणार नाहीत,” तो पुटपुटला. पण काही क्षणांतच त्यानं पुन्हा स्वप्ननगरीत प्रवेश केला. तिथं तो एका अंजीराच्या झाडावर लटकून मस्त ताज्या, रसरशीत फळांचा आस्वाद घेत होता.

##
गोपानं फातिमाला विणकर मुंग्यांच्या रांगेवरून उडी मारायला मदत केली. त्या त्यांच्या कामात इतक्या गर्क होत्या की त्यांना थांबून साधं ‘काय कसं काय’ म्हणायलासुद्धा वेळ नव्हता. त्यांचे लांब काटक्यांसारखे पाय आणि एखाद्या बुडबुड्यासारखा आकार असणारा आकाराचा देह घेऊन त्या झाडावर तुरुतुरु धावत होत्या.

मुंग्यांना नेहमी एकत्र राहून काम करायला आवडतं. मुंग्यांची टीम मिळून मोठमोठी पानं एकत्र शिवते आणि आरामदायक घरटी तयार करते.

##
नंतर त्या भेटल्या फिरकीला. फिरकी हा पर्णाच्छादित वृक्षावर राहणारा बेडूक होता.

“हा तर इंद्रधनुष्यासारखा दिसतोय की,” फातिमाच्या डोक्यात आलं. “पिवळे पाय, लाल डोळे आणि निळं शरीर!” झाडाच्या वर एका माणसाला बघून फिरकीला क्षणभर काही सुधरेनाच. तो झाडावरून पडता पडता राहिला. आपल्या डरांव डरांवच्या भाषेत कसंबसं “नमस्कार” असं पुटपुटून तो आपल्या जेवणाच्या दिशेने म्हणजे एका नाकतोड्याकडे झेपावला.

“मला वाटत होतं की फक्त खालच्या जगातच बेडूक असतात,” फातिमा उद्‍गारली. तिला घराशेजारी असणाऱ्या छोट्याशा तलावातल्या बेडकांचा पाठलाग करायला फार आवडायचं.

##
हरी नावाचा धनेश (हॉर्नबिल) पक्षी त्यांना दुरून पहात होता. त्याला खरंतर त्या दोघींशी मैत्री करायची होती. हरी स्वभावानं चांगला पक्षी होता, पण त्याचा आवाज मोठा, कर्कश असल्याने बाकी प्राणी त्याच्यापासून चार हात दूरच राहायचे. पण गोपा आणि फातिमाला मात्र त्याच्या आवाजाचं फारसं काही वाटलं नाही.

##
“वरचं जग अजिबातच भीतीदायक नाही.” फातिमानं विचार केला, “मी किती बावळट होते.”

तर “खालच्या जगातले लोकपण किती मस्त आहेत.” गोपाला वाटलं, “आता मी त्यांना अजिबात घाबरत .नाही."

##
“उं…उं…उं...“ 

तेवढ्यात रडका आवाज आला.

“अरेच्च्या, वैद्या रडतोय वाटतं,” 

गोपा म्हणाली.

तिचे तिखट कान कुठलाही आवाज अगदी चटकन टिपायचे. दोघी मैत्रिणी वैद्याकडे धावल्या. वैद्या हा हिरव्या रंगाचा वेलीसारखा साप होता. तो अगदी लाजाळू होता.

##
“काय झालं वैद्या?” गोपानं विचारलं.

वैद्या अजूनही हुंदके देत होता. तो नेहमीपेक्षा जास्तच हिरवा दिसत होता. “त्यांनी ना… त्यांनी ना… माझं घर होतं ते झाड तोडलं. आता मी कुठं जाऊ?” तो पुन्हा रडायला लागला.

बांके, दीपू आणि इतर प्राण्यांनीही आता आपापल्या घरांमधून डोकावून बघायला सुरुवात केली. बिचारा वैद्या अगदीच निराधार झालेला होता.

“ती माणसं नवा, कॉंक्रीटचा रस्ता बांधताहेत आणि त्यांनी माझं घर असलेलं झाडपण तोडून टाकलं,” वैद्या स्फुंदत म्हणाला.

एखाद्याचं घर तोडून टाकताहेत, म्हणजे काय? वरच्या जगात धोक्याची घंटा वाजली. ते ऐकून सगळेच अस्वस्थ झाले.

##
“आपण वैद्याला मदत केली पाहिजे,” गोपा म्हणाली.

फातिमा, गोपा आणि त्यांच्या नव्या मित्रांनी एक शोध पथकच तयार केलं. त्यांनी सगळीकडे शोधून वैद्यासाठी एक छानसं, आटोपशीर, कुणाला चटकन दिसणार नाही, असं घर झाडात शोधलं. फातिमानं त्यात मऊ पानं आणि नारिंगी रंगाची फुलं अंथरली. वैद्याचा तो आवडता रंग होता.

वैद्यालापण आपलं नवं घर खूपच आवडलं. “मला इतके सारे मित्र आहेत यावर माझा विश्वासच बसत नाहीये! आता आपण मस्त पार्टी केली पाहिजे,” तो म्हणाला.

##
आणि काय पार्टी होती म्हणून विचारता! प्रत्येकाला त्याच्या त्याच्या आवडीचं खाणं होतं पार्टीत. गोपाला दाणे मिळाले, हरीला फळं मिळाली, पण बांकेला मात्र इतकी झोप आली होती, की काहीही खाणं त्याला शक्यच नव्हतं. मुंग्यांनी लोकांना बसायला म्हणून स्वत: घरी शिवलेली पानांची बैठक आणलेली होती. फिरकीसाठी असलेल्या नाकतोड्यांच्या जेवणात मात्र कुणालाच वाटा नको नव्हता. फातिमालाही फुगे मिळाले.

पहिल्यांदाच वरचं आणि खालचं अशी दोन्हीही जगं एकत्र येऊन एकसंध असं एक जग तयार झालेलं होतं!

##
वरच्या जगात राहणाऱ्या फातिमाच्या मित्रमैत्रिणींना भेटू या

गोपा आणि तिचे मित्रमैत्रिणी भारतात सर्वदूर पसरलेल्या पर्णाच्छादित प्रदेशात राहतात. ते आपल्यासारखे, म्हणजे माणसासारखे खालच्या जगात राहात नाहीत. ते वरच्या जगात राहतात – झुलणाऱ्या फांद्या आणि हलणाऱ्या पानांमधे.

पर्णाच्छादित प्रदेशात फांद्यांवर राहणारे अनेक प्राणी वा पक्षी आता झाडाच्या शेंड्यावरही राहतात. स्वत:ला हुषारीनं निसर्गात कसं दडवायचं, हे त्यांना चांगलंच माहीत असल्यानं तुम्ही जर नशीबवान असाल, तरच तुम्हाला ते दिसू शकतील! त्यामुळं त्यांना पहायचं असेल तर अंगात चिकाटी लागते.

शास्त्रज्ञ जेव्हा या पर्णाच्छादित प्रदेशांचा अभ्यास करायला जातात, तेव्हा या उंचच उंच झाडांवर त्यांना दोरखंड किंवा शिडी वापरूनच चढता येतं. काही वेळा तर गरम हवा भरून उडवली जाणारे मोठे फुगे म्हणजे बलून्स वापरूनच अशा झाडांच्या वरच्या भागात पोचता येतं. फातिमानं कमरेला फुगे बांधून वर प्रवेश कसा मिळवला असेल, याची कल्पना करून बघा पाहू.

##
पर्णाच्छादित प्रदेशात झाडांवर राहणारे काही प्राणी पाहू या:

मलबार काटेरी रानउंदीर:
झाडांवर झुपकेदार शेपटी असणारा हा प्राणी. याला शांतता प्रिय असल्यानं तो जिथं कसलीच वर्दळ नाही अशा जंगलात राहतो. त्याला फळं तर आवडतातच, शिवाय कधी कधी तो झाडावर लागलेली काळी मिरीसुद्धा खातो. तोही साळींदर जसं अंगाचं मुटकुळं करून झोपतं तसा झोपतो. असा झोपला की त्याची शेपटी लोंबकळत राहाते.

धनेश (हॉर्नबिल):
हे पक्षी रंगीबेरंगी असून त्यांची चोच लांब आणि बळकट असते. हे पक्षी फळं, कीटक एवढंच नव्हे, तर आकारानं लहान असणारे प्राणीसुद्धा खातात. ते झाडाच्या ढोलीत घरटं करतात. त्यांना पिल्लं होणार असली की ते या ढोलीचं भोक चिखलानं लिंपून टाकतात, अगदी माणसाच्या घरासारखंच आहे ना हे!

##
हिरवा साप:
चमकदार हिरवा, शिडशिडीत असा हा पर्णाच्छादित झाडांवर राहाणारा साप. तो फारसा चपळ नसतो. भारताबरोबरच तो श्रीलंका, बांगलादेश, बर्मा, थायलंड, कंबोडिया आणि व्हिएतनाम या देशांतही आढळतो.

झाडांवरील बेडूक:
झाडांवर अनेक प्रकारचे बेडूक राहतात. त्यांचे रंगही वेगवेगळे असतात. त्यांच्या ओठांचा रंग पांढरा किंवा लाल असतो, तर डोळे पिवळे आणि पाय तपकिरी रंगाचेही असू शकतात. सहसा आकाराने ते अगदी छोटे असतात, अगदी आपल्या तळहाताच्याही निम्मे. झाडाच्या नाजूक फांद्यांवरून त्यांना सहजी उड्या मारता याव्यात म्हणून त्यांचा आकार असा लहान असतो. त्यांचं बहुतेक सगळं आयुष्य झाडावरच जातं.

फलाहारी वटवाघूळ(उर्फ महावटवाघूळ):
ही झाडावर नेहमी खाली डोकं वर पाय अशा अवस्थेत लटकलेली असतात. त्यांना भोवतालचं जग कसं दिसत असेल, याची जरा कल्पना करा बरं! त्यांना फळं खायला आवडतं आणि त्यांचा मुक्काम सदा झाडांमधेच असतो. ती मोठ्यानं कलकलाटदेखील करतात. त्यांचा आवाज आपल्याला अगदी दुरूनदेखील ऐकू येतो. त्यांचे आवाज आणि ध्वनी यांबद्दलच्या संवेदना अत्यंत तीक्ष्ण असतात. आपल्या आवडत्या फुलांचं परागीभवन करण्यासाठी आणि फळांची धारणा होण्यासाठी ही वटवाघळं महत्त्वाची भूमिका बजावतात.

##
* License: [CC-BY]
* Text: Padmaparna Ghosh
* Illustration: Sunaina Coelho
* Translation: Sushrut Kulkarni
* Language: mr

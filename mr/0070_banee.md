# बनी

##
बनी चार वर्षाची एक छोटी मुलगी आहे. तिच्या घराचे दार हिरव्या रंगाचे आहे.

बनीच्या शाळेच्या खिडक्या पिवळ्या रंगाच्या आणि दरवाजे लाल रंगाचे आहेत.

##
बनीला तिची शाळा खूप आवडते. ती शाळेत अभ्यास तर करतेच,
पण ती नाचते, गाते, आणि मैत्रिणींसोबत खेळतेसुद्धा!

##
एके रात्री बनी खूप दमली होती. झोपण्यासाठी तिनेडोळे मिटताच, तिला आपण अधांतरी तरंगतो आहोत असे वाटू लागले.
घरापासून दूर, टेकडीच्या खाली झाडांच्या गर्दीत ती तरंगत चालली होती.

##
ऊठ बनी, ऊठ! बनी दचकून उठली. तिच्यासमोर विचित्र चेहर्‍याची आणि
चमत्कारिक टोप्या घातलेली मुले उभी होती.

##
बनीभोवती फेर धरून गाऊ लागली,
“ये ग बनी ये, आमच्या संगे ये! आम्ही तुझी वर्षभर वाट पाहिली!”
“वर्षभर?” बनी पुटपुटली.
“होय! होय!” सगळी मुले ओरडली.

##
आम्हाला माहीत आहे तू झोपेत तरंगू लागतेस.”
“कदाचित गाणीही म्हणतेस”
“पण मी झोपलेच नाही,” बनी स्वतः ला चिमटा काढत म्हाणाली, “आई ग!”
“आणि उडूसुद्धा शकतेस,” सगळी मुले ओरडली.
“उडूसुद्धा शकते?” कसे आणि कुठे?” बनीने विचारले. तुझे हात पंखांसारखे पसर, पक्ष्यांसारखे किंवा ढगांसारखे वर उडायला लाग.”

##
बनीने हात पसरले व ती आपल्या नवीन सवंगड्यांसह उडायला लागली.
ती जंगलाच्या वरून उडू लागली. बनीने खाली पाहिले, हजारो दिवे तिथे चमचम करत होते.

##
मुलांच्या मागे हळूहळू ती त्या दिव्यांजवळ जाऊ लागली. ते शहर होते प्रचंड मोठ्या अळंब्यांचे.
तिथे हिरव्या, पिवळ्या, जांभळ्या, सफेद आणि लाल रंगाच्या अळंब्या होत्या.
प्रत्येक अळंबीत एक घर होते.

##
बनी एका घरात उडत गेली. आतून घर नेहमीच्या घरांसारखेच होते. पण जमीन छोट्या छोट्या अळंब्यांची होती.
इतकी मऊ मऊ! गालिच्यापेक्षाही मऊ.
मुले नाचत बागडत बनीला अळंब्यांचे शहर दाखवत होती.

##
ये! आपण खाऊया!” मुले एका सुरात ओरडली. बनीला निरनिराळ्या आकाराच्या अळंब्यांचे पसरलेले शेत दिसत होते.
“काय गंमतीदार अळंब्या आहेत,” बनी म्हणाली.
“आहा! लाडूची अळंबी!” पत्येक अळंबीवर एका लाडवाला पाहून बनीला आश्चर्य वाटले. तिथे पिवळे, हिरवे आणि पांढरे लाडू होते आणि बर्फ्यासुध्दा!

##
बनीने एक लाडू तोडला आणि खाल्ला. “वाऽऽऽ”किती रुचकर होता तो! चवीला एकदम मस्त!”
अचानक तिला कोणीतरी हाक मारत आहे असे वाटले. तिला अळंबीच्या आकाराचे पुस्तक दिसले.
पुस्तकाची पाने आपोआप उलटत होती. त्यातली चित्रे वर-खाली उड्या मारत होती. “बनी पुस्तक वाचायला ये.”

##
बनी ‘पुस्तक अळंबीकडे’ गेली. पुस्तकातील चित्रांनी तिला राजांच्या, राण्यांच्या, पऱ्यांच्या आणि लढायांच्या गोष्टी सांगितल्या. अळंबीचे वेफर्स खात खात बनी मजेत गोष्ट ऐकत होती. बनीला खूप तहान लागली.मुले तिला चवदार पाण्याच्या ओढ्याकडे घेऊन गेली. ते लिंबू सरबत होते. दुसरा ओढा संत्र्याच्या रसाचा होता आणि तिसरा आमरसाचा. बनी सगळ्यातला थोडा थोडा रस प्यायली. रस थंड आणि चवदार होते.

##
वाजणाऱ्या अळंबीतून छानसे संगीत ऎकू येत होते.
बनीच्या लक्षात आले की ज्याची टोपी आणि जोडे टोकदार आहेत अशा एका मुलासोबत ती नाचते आहे.
“तूझे नाव काय आहे?” बनीने विचारले. “मी टोकदार,” तो म्हणाला. त्याचा चेहराही टोकदार होता! मग बनी एका मुलीसोबत नाचू लागली. तिने डोक्यावर बदामाच्या आकाराची टोपी घातली होती आणि तिच्या बदामाच्या चेहऱ्याला साजेसे जोडे तिने घातलेहोते.
“मी आहे छोटी बदाम,” ती गात गात म्हणाली.

##
बनी मुलांबरोबर खूप गायली, खूप नाचली. “मी दमले आहे,” बनी म्हणाली.
“आपण थोडी विश्रांती घेऊया का? ” छे छे वेळ नाही आपल्याला!
“थोडे लिंबू सरबत पी.” बनी लिंबू सरबत प्यायली. तिला बरे वाटले.
“चल पहाडावर उडायला जाऊया,” मुले म्हणाली.
ती केकच्या, आईसक्रीमच्या आणि कॅन्डीच्या पहाडांवरून उडाली.

##
मग ती अगदी शेवटच्या पहाडाकडे पोहचली.
तो खेळण्यांचा पहाड होता. बनीने एवढी खेळणी कधीच पाहिली नव्हती!
मुले रंगीबेरंगी जादूच्या चेंडूसोबत खेळत व उड्या मारत होती.
खेळण्यातल्या गाड्या मुलांना घेऊन फेऱ्या मारत होत्या.

##
तिथली जादूची कोडी बोलत होती, “आम्हाला जोडा.”
रंगीत ठोकळे ओरडले, “आम्हाला रचा आणि पुन्हा मोडा.”
बनीने खूपच मजा केली. आता घरी जायची वेळ झाली. सगळेजण जंगलावरून उडत उडत बनीच्या घराकडे निघाले.

##
टाटा बनी! पुन्हा ये!” मुलांनी बनीचा निरोप घेतला आणि परत आपल्या अळंबीच्या शहरात निघून गेली.

##
बनी अंथरूणात पडली आणि गाढ झोपी गेली.
सकाळी बनी उठली आणि आपले स्वप्न आठवले.
अचानक तिचे लक्ष तिच्या हाताच्या मूठीकडे गेले. तिने मूठ उघडली. आणि....
तुम्हाला काय वाटतं बनीला मुठीत काय दिसलं असेल?
तुम्ही अशीच एखादी गोष्ट लिहू शकाल.... बनीबद्दल?

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: Meera Tendolkar
* Language: mr

# आईची शाळेतली गंमत

##
“मीरा, आज मी तुझ्या शाळेत गेले होते!” आई म्हणाली.

“खरंच?” मीरानं विचारलं.

“आणि काय सांगू, शाळेचं फाटक सताड उघडं शिवाय वॉचमन जागेवर नाही.”

“अगं हो! तो तर वर्गात आला होता, मॅडम का किंचाळल्या ते बघायला.”

“मॅडम का बरं किंचाळल्या?” आईनं विचारलं. “रोहन रडायला लागला म्हणून.”

##
“रोहन का बरं रडत होता?” आईनं विचारलं.

“रोहननं प्राण्यांच्या बागेतून जो साप आणला होता ना, त्यानं त्याचा उंदीर खाल्ला म्हणून !

मग मॅडम किंचाळल्या आणि वॉचमन धावत आला.”

“पण मी वर्गात गेले ना तुमच्या, तर तिथे कुणीच नव्हतं!” आई म्हणाली.

##
“आम्ही सगळे शिक्षकांच्या खोलीत लपलो होतो” मीरा म्हणाली.

“कारण रोहनचा साप आमच्या वर्गात होता!”

“अगं, पण मी शिक्षकांच्या खोलीत जेव्हा गेले तेव्हा तर तिथे कुणीच दिसलं नाही.”

##
“तोपर्यंत आम्ही मुख्य मॅडमच्या खोलीत पळालो होतो” मीरा म्हणाली.

“कारण रोहन म्हणाला, की तो साप आपल्या मागे मागे येतोय!”

“पण मी मुख्य मॅडमच्या खोलीत गेले तेव्हा तर ती रिकामी होती” आई म्हणाली.

##
“तिथे आम्ही कसे थांबणार? कारण रोहनचा साप त्याला शोधत होता म्हणून मग आम्ही गच्चीवर पळालो आणि शाळेची घंटा होईपर्यंत तिथेच थांबलो.” मीरा म्हणाली.

“आणि मी आपली शाळेत बसून वाट बघतेय, बघतेय! अगदी एकटीच!” आई म्हणाली.

##
“एकटी कशानं? अगं आई, तुझ्या सोबतीला साप नव्हता का?”

मटकन खुर्चीत बसत आई म्हणाली, “क-क-काय? साप होता?”

##
* License: [CC-BY]
* Text: Nandini Nayar
* Illustration: Ruchi Shah
* Translation: Sandhya Taksale
* Language: mr

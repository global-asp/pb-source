# વાણી

##
વાણી ચાર વર્ષની નાનકડી છોકરી છે. એ લીલા રંગના બારણાંવાળા એક ઘરમાં રહે છે. એ નિશાળે જાય છે. એની બારીઓ ચળકતા પીળા રંગની છે અને બારણાં લાલ રંગના છે.

##
વાણીને એની નિશાળ ખૂબ ગમે છે. ભણવાની સાથે એ પોતાના મિત્રો સાથે નાચે છે, ગાય છે અને રમે છે.

##
એક રાત્રે વાણી ખરેખર ખૂબ થાકી ગઇ હતી. એણે જેવી સુવા માટે આંખો બંધ કરી કે એને પોતાને લાગ્યું કે જાણે એ ઘરની બહાર, પર્વનની નીચે, વૃક્ષોના એક ઝુંડમાં તરતી તરતી પહોંચી ગઇ છે.

##
ઊઠ! ઊઠી જા વાણી! વાણી સડાક કરતી ઊઠી ગઇ. એણે પોતાની સમક્ષ વિચિત્ર ચહેરાવાળા અને હેટ પહેરેલાં ઘણાં અજાણ્યા બાળકોને જોયાં.

##
બાળકોએ વાણીની આસપાસ એક વર્તુળ બનાવ્યું અને ગાવા લાગ્યાં."સ્વાગત! સ્વાગત! અમે લગભગ એક વર્ષથી તારી રાહ જોઇએ છીએ."
"આખું એક વર્ષ!" વાણીએ ધીરેથી કહ્યું.
"હા! હા!" તેઓ સૌએ બૂમો પાડતાં કહ્યું.

##
"અમને ખબર છે કે તું ઊંઘમાં હોય ત્યારે તરી શકે છે."
"તારી ઊંઘમાં તું ગાઇ પણ શકતી હોઇશ."
"પણ હાલ હું ઊંઘતી નથી," વાણીએ પોતાની જાત પર ચૂંટલી ખણી અને કહ્યું,"આઉચ!"
"તારી ઊંઘમાં તું ઊડી પણ શકે," તેઓએ ગાયું.
"ઊડવાની વાત? ક્યાં અને કેવી રીતે?" વાણીએ પૂછ્યું.

##
"તારા હાથ પાંખની જેમ ફેલાવ, પક્ષીની જેમ કે વાદળાંની જેમ ઊડ."
વાણીએ એના હાથ ઊંચા કર્યા અને એના નવા મિત્રોની સાથે એ ઊડતી હતી. તેઓ જંગલની ઉપર થઇને ઊડ્યાં અને જ્યારે વાણીએ નીચે જોયું તો સેંકડો બત્તીઓ બળતી હતી.

##
એ બાળકોની સાથે નીચે બત્તીઓ તરફ આગળ વધી. વાણીએ મહાકાય બિલાડીના ટોપથી બનાવેલું શહેર જોયું. ત્યાં બિલાડીના લીલા, પીળા, સફેદ, જાંબલી અને લાલ ટોપ હતા. દરેક બિલાડીના ટોપમાં એક ઘર હતું.

##
વાણી ઊડતી ઊડતી એક ઘરમાં ગઇ. આ ઘર બીજા કોઇ પણ ઘર જેવું હતું, એકદમ સુંવાળું. કોઇપણ ગાલીચા કરતાં સુંવાળું. બાળકો ભાગ્યા અને વાણીને બિલાડીના ટોપનું શહેર બતાવવા દોડવા લાગ્યાં.

##
"આવ! આપણે કંઇક ખાઇએ," બધાં બાળકો એક સાથે બોલ્યાં. વાણીને ચારે બાજુ વિચિત્ર દેખાતા બિલાડીના ટોપના ખેતરો જ દેખાતાં હતાં."કેવા વિલક્ષણ બિલાડીના ટોપ છે," વાણીએ કહ્યું.
"ઓહ! એ લાડવા બિલાડીના ટોપ છે."
વાણીને ખૂબ નવાઇ લાગી કે દરેક બિલાડીના ટોપ પર એક લાડવો હતો. બધા પર પીળા, લીલા, સફેદ લાડવા અને બરફી પણ હતા.

##
વાણીએ એક લાડવો તોડ્યો અને ખાવા લાગી. એ ખૂબ સ્વાદિષ્ટ હતો. લાડવો તો જાણે મોંમાં મૂકતાં જ ઓગળી ગયો, વાણીએ વિચાર્યું. વાણીના નામથી કોઇએ બૂમ પાડી તે તેણે સાંભળી. એણે બિલાડીના ટોપ પુસ્તકના આકારમાં જોયા. એનાં પાનાં આપમેળે જ ખૂલતાં જતાં હતાં. આ પાનાં પર આંકડાઓ ઊપરથી નીચે અને નીચેથી ઉપર કૂદાકૂદ કરતા હતા."વાણી અહીં આવ. અમારી સાથે વાંચ."

##
વાણી પુસ્તકિયા બિલાડીના ટોપ પાસે ગઇ. એ આકૃતિઓએ એને રાજાઓ, રાણીઓ, પરીઓ અને શૂરવીર યોદ્ધાઓની વાર્તાઓ કહી. બિલાડીના ટોપની કાતરી ખાતાં ખાતાં એણે વાર્તાઓ સાંભળી. એને એવામાં તરસ લાગી. બાળકો એને ચળકતા, નિર્મળ પાણીના ઝરણાં પાસે લઇ ગયાં. એ લીંબુનું શરબત હતું. એ પછીનું ઝરણું નારંગીના શરબતનું હતું. અને એ પછી કેરીના શરબતનું. વાણીએ બધાં ઝરણાંમાંથી થોડું થોડું પીધું. એ ખૂબ સ્વાદિષ્ટ અને શીતળ હતું.

##
સંગીતના બિલાડીના ટોપમાંથી અદભૂત સંગીત રેલાતું હતું. વાણી એક અણીદાર ટોપી અને અણીદાર પગરખાં પહેરેલાં એક નાના છોકરા સાથે નૃત્ય કરવા લાગી હતી.
"તારૂં નામ શું છે?" વાણીએ પૂછ્યું.
"મારૂં નામ છે અણિયાળા," એણે કહ્યું. અરે! એનો ચહેરો પણ અણિયાળો હતો. ત્યાર બાદ વાણી એક છોકરી સાથે નાચી. એણે હૃદયના આકારની ટોપી અને તેના હૃદયના આકાર જેવા ચહેરાને મળતા આવતા જૂતાં પહેર્ચાં હતાં."હું નાનકડું દિલ છું," તે ગાતી હતી.

##
વાણીએ બધાં બાળકો સાથે ગીતો ગાયાં અને નૃત્ય કર્યું."મને થાક લાગ્યો છે," વાણીએ કહ્યું,"થોડો આરામ કરી શકાય?"
"સમય નથી! એક ઘૂંટડો લીંબુનું પાણી પી લે." વાણીએ એક ઘૂંટડો ભર્યો અને એને શાતા વળી."આવો પર્વત તરફ ઊડીએ," તેઓ બોલ્યાં. તેઓ કેક, આઇસ ક્રીમ અને કેન્ડીના બનેલા પર્વતો પરથી ઊડતા હતા.

##
ત્યારબાદ તેઓ સૌથી છેલ્લા પર્વત પર પહોંચ્યાં. આ રમકડાંનો પર્વત હતો. વાણીએ ક્યારેય આટલાં બધાં રમકડાં જોયાં નહોતાં!
બાળકો ચકચકિત રંગોના જાદૂઈ દડાઓથી રમ્યાં. આ દડા અહીંથી તહીં અથડાતા હતા અને બાળકોને કૂદકા ભરાવતા હતા. રમકડાંની ગાડીઓ ઝૂ...ઝૂ...ઝૂ...મ કરતી તેમની પાસે આવી અને તેમને ફરવા લઇ ગઇ.

##
ત્યાં જાદૂઈ જિગ્સો કોયડા હતા તે બોલ્યાં,"અમને બધાંને ભેગાં મૂકો!'' રંગીન ચોકઠાંએ બૂમો પાડી, ''અમને એકની ઉપર એક ચડાવો અને ત્યાર બાદ તમે અમને પછાડી પણ શકો." વાણીને ખૂબ મજા આવી. હવે ઘેર જવાનો સમય થયો હતો. તેઓ સૌ જંગલ પરથી ઊડીને વાણીના ઘેર પહોંચ્યાં.

##
"આવજે વાણી! ફરી વાર આવજે!"
બાળકો બિલાડીના ટોપના શહેરમાં પાછા ફર્યાં.

##
વાણી પોતાની પથારીમાં લપાઇ ગઇ અને ઘસઘસાટ ઊંઘી ગઇ. સવારે એણે વિચાર્યું કે એને કેવું સુંદર સપનું આવ્યું હતું. પણ જ્યારે એણે પોતાના હાથ ખોલ્યા અને જોયું એક... તમને શું લાગે છે? વાણીએ એના હાથમાં શું જોયું? શા માટે તમે એક તમારી નાનકડી વાર્તા નથી લખતા... વાણી વિશે?

##
* License: [CC-BY]
* Text: Herminder Ohri
* Illustration: Taposhi Ghoshal
* Translation: Kalpana Palkhiwala
* Language: gu

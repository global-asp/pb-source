# అక్క-- రంగుల నిధి!

##
ఒక చిన్న ఊరి చివర్లో కొంత మంది పిల్లలు ఉన్నారు. వాళ్ళు ఊరి చెత్త కుప్ప పక్క నివాసం ఉండేవాళ్ళు. ఆ చెత్త కుప్ప కనిపించేంత దూరం వ్యాపించి ఉండేది.

##
ఆ పిల్లలు స్కూలుకు కూడా వెళ్ళేవారు కాదు. చెత్త కుప్ప దగ్గిరే ఆడుతూ ఉండే వారు. కొంత మంది ఖాళీ సీసాలు తీసే వారు. ఇంకొంత మంది బట్టలు సేకరించే వారు.

##
ఒక రోజు ఒక అక్క అక్కడికి వచ్చింది. ఆ అక్క ఎర్ర చున్నీ వేసుకుని ఉంది. ఆ పిల్లల్ని ఆడుతుండగా చూసింది. అక్కడ కూర్చునే ఖాళీ స్థలం కోసం వెతికి, కూర్చుని,  ఆ అక్క తన బాగ్ లోంచి ఏదో బయటకు తీసింది.

##
పిల్లలు అక్క తన బాగ్ లోంచి ఏమి తీసిందా అని భయం భయంగా తొంగి చూశారు. ఆ అక్క కొన్ని పుస్తకాలని బాగ్ లోంచి తీసింది . అక్క  దగ్గిర రంగు రంగుల పుస్తకాలు చాలా ఉన్నాయి. అందులో మంచి మంచి కథలు కూడా ఉన్నాయి.పిల్లలు ఉత్సాహంగా కొంచెం అక్కదగ్గరికి జరిగారు.

##
అక్క రోజూ అక్కడికి వచ్చేది. చెత్త కుప్ప దగ్గిర ఆడడం మానేసారు. ఆ అక్కతో కూర్చొని ఆ పుస్తకాలు చూడడం మొదలు పెట్టారు. అక్క వాళ్ళకు చదవడం ఎలాగో చెప్పేది.మెల్లి మెల్లిగా అక్షరాలు , పదాలు చదవడం నేర్చు కున్నారు. తొందర్లోనే కథలు కూడా చదవడం మొదలు పెట్టారు.

##
పిల్లలకి అక్క కూర్చునే స్థలం బాగా అనిపించలేదు.. బాగు చేద్దామనిపించింది. కొంత మంది  చెత్త కుప్ప నుంచి కుర్చీ , చాప తీసుకొచ్చారు. ఇంకొంత మంది కూర్చునే స్థలం చుట్టూ తెరలు కట్టారు.

##
ఒకరోజు అక్క రాలేదక్కడికి. మళ్ళీరోజు కూడా రాలేదు.ఆ పిల్లలు చూసి చూసి వాళ్ళల్లో వాళ్ళే చదువుకున్నారు అప్పుడు.

##
అక్క పుస్తకం పైన చిరునామా చదవ గలిగారు పిల్లలు. అక్కడికి వెళ్ళే బస్సు నంబరు కూడా చదవ గలిగారు. ఒక బాగ్గులో పుస్తకాలు పట్టుకుని  అక్కడికి పిల్లలు వెళ్ళారు. వీధి నంబరు చూసి , ఆ వీధి కి వెళ్ళారు.ఇదంతా ఆ అక్క వాళ్ళకి చదవడం నేర్పించడం వల్ల కుదిరింది.

##
అది చాలా పెద్ద వీధి. అక్క ఇంటి కోసం వెతికేరు పిల్లలు, కానీ దొరక లేదు. తిరిగి వెనక్కి వెళ్ళి పోదామనుకునే లోపే ఒక ఇంటి పైన కిటికీ దగ్గర , ఎర్ర చున్నీ రెప రెపలాడుతూ, ఎగురుతూ కనిపించింది.

##
ఆ ఇంట్లోకి వెళ్తే , అక్కడ మంచం మీద పడుకుని అక్క కనిపించింది. అక్కకి వంట్లో బాగుండ లేదు. డాక్టరు మాత్రలు ఇచ్చినా నయమవ్వలేదు.

##
పిల్లలు అక్క దగ్గరికి పరిగెట్టారు. అక్క వాళ్ళను దగ్గరికి తీసుకొని , ముద్దు పెట్టుకుంది. ఆ అక్క పుస్తకాలను, తీసుకొచ్చి , అక్కకు ఇచ్చారు. 

అక్క మంచం మీద కూర్చుంటే ,పిల్లలు కథలు చదివి వినిపించేరు. ఆ అక్క కళ్ళల్లో మెరుపు తిరిగొచ్చింది. అక్క ముఖం  తిరిగి నవ్వింది.అక్కకి నయమయ్యింది.

##
ఇప్పుడు మళ్ళీ అక్క రోజూ అక్కడకు వస్తుంది. పిల్లలు కూడా. అక్క , పిల్లలు అందరూ కలిసి పుస్తకాలు చదవడం మీరు కూడా చూడచ్చు. అక్కడ అక్క, పిల్లలు ,పుస్తకాలుఅంతే.. చెత్త కుప్ప లేదు-- సంతోషం ఉంది.

##
* License: [CC-BY]
* Text: Rukmini Banerji
* Illustration: Kaveri Gopalakrishnan
* Translation: Murthy Pannala
* Language: te

# ગુલ્લીનો પટારો

##
“દાદાજી, શું થયું? તમે છાપું કેમ વાંચતા નથી?” એક સવારે ગુલ્લીએ પૂછ્યું. 

“અરે ભાઈ, મારાં વાંચવાનાં ચશ્માં તૂટી ગયાં છે અને ચશ્માં વિના તો મારાથી વંચાતું નથી.” દાદાજી એ જવાબ આપ્યો. 

##
“અરે, મૂંઝાવ છો શું કરવા, દાદાજી. હમણાં જ મારો પટારો લઈ આવું છું.” 

ગુલ્લી દોડતો ગયો, અને એનો કથ્થઈ રંગનો નાનકડો પટારો લઈને પાછો આવ્યો. 

##
ક્લિંક, ક્લોંક, ડડ્મ-ડમ. શું શોધી કાઢ્યું એણે? 

એક ચકાચક ચમકતો બિલોરી કાચ! 

એમાંથી જોતાં શું દેખાય ખબર છે તમને? 

બધું જ મોટું-મોટું અને વળી ચોખ્ખું! 

##
“અરે વાહ! તારો ખૂબ-ખૂબ આભાર. આ તો બહુ સરસ છેને! 

હવે તો હું એક-એક લીટી વાંચી શકીશ” દાદાજી એ કહ્યું. 

##
“અરે મંગળકાકા, શું થયું?” ગુલ્લીએ એક રવિવારે પૂછ્યું. 

“બેટા, આ ડબ્બામાંથી મારે તેલ કાઢવું છે, પણ એનું મોં સાવ સાંકડું છે. મને લાગે છે કે મારાથી તો આ તેલ ઢોળાઈ જ જશે,” મંગળકાકાએ જવાબ આપ્યો. 

“કંઈ વાંધો નહીં મંગળકાકા. હું હમણાં જ તમારા માટે કોઈ રસ્તો શોધી કાઢું છું.” ગુલ્લીએ જવાબ આપ્યો. 

##
ક્લિંક, ક્લોંક, ડડ્મ-ડમ. ચાલો, જોઈએ તો ખરા, આ વખતે ગુલ્લીએ શું શોધી કાઢ્યું છે! 

##
અરે વાહ, એક મોટી, પહોળા મોંવાળી ગળણી! 

એમાં ઉપરથી કંઈ પણ રેડો અને જુઓ, કે કેવી સફાઈથી ટીપે-ટીપે બહાર આવે છે! 

“લો મંગળકાકા, આ વાપરો. રસોડું ચોખ્ખું રહેશે અને રસોઈ કરવાની મજા આવશે.” 

##
“તારો ખૂબ-ખૂબ આભાર ગુલ્લી. તે બહુ મદદ કરી!” 

##
“દાદીમા, શું શોધો છો?” ગુલ્લીએ પૂછ્યું. 

“અરે, હું દાદાજીની વાંદરાટોપી સાંધતી હતી, ત્યાં ખોળામાંથી સોય ક્યાંક પડી ગઈ!” દાદીમા બોલ્યાં. 

“દાદીમા, તમે આરામથી આ ખુરશીમાં બેસો અને ઝૂલો. તમારી સોય હું શોધી આપું છું!” ગુલ્લીએ જવાબ આપ્યો. 

##
ક્લિંક, ક્લોંક, ડડ્મ-ડમ. ગુલ્લીએ આ શું શોધી કાઢ્યું આ વખતે? 

એક લોહચુંબક! નાની-નાની બધી જ વસ્તુઓ એની સાથે ચોંટી જશે હવે! 

“હમણાં ફળિયામાં ફરી વળું છું અને તમારી સોય શોધી કાઢું છું.” ગુલ્લીએ કહ્યું. 

##
“જુઓ દાદીમા. તમારી સોય કેવી ચોંટી ગઈ છે! અને એની સાથે અગાઉ ખોવાયેલી લોખંડની કેટલી વસ્તુઓ મળી આવી, જુઓ!” 

“તારો ખૂબ આભાર ગુલ્લી. તું તો બહુ જ શાણો છે. અને તારો આ નાનકડો કથ્થઈ પટારો તો ખરેખર બહુ મજાનો છે!” દાદીમા ખુશ થઈ બોલ્યાં. 

##
* License: [CC-BY]
* Text: Anupama Ajinkya Apte
* Illustration: Anupama Ajinkya Apte
* Translation: Minakshi Chandrana
* Language: gu

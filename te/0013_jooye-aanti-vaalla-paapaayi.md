# జూయి ఆంటీ వాళ్ళ పాపాయి

##
“అనూ! నిద్రలే! ఓ నిద్రపోతూ, లే ఇంక” అనూ వాళ్ళ అమ్మ కెకేసింది. 

“మ్‌మ్‌మ్... నిద్రపోనీయమ్మా!” గునిసింది అనూ. 

“సరే అయితే నేను ఒక్కర్తినే జూయి ఆంటీ వాళ్ళ పాపాయిని చూడటానికి వెళ్ళొస్తా,” అంది అమ్మ. 

##
అది వింటూనే అనూ స్ప్రింగులా లేచి కూచుంది. 

“పాపాయా? చిట్టి బుజ్జి పాపాయా? బొమ్మలా ఉంటుందా? ఉండు నేనూ వస్తా!” అనూ చిటికెలో తయారయింది. 

##
మారాం చెయ్యకుండా గబగబా పాలు తాగేసింది. 

అమ్మ జుట్టు దువ్వుతూంటే ఏడవ లేదు కూడా. 

##
ఆంటీ వాళ్ళింట్లో అడుగు పెడుతూనే అరిచింది “ఆంటీ! పాపయేదీ?” అంటూ. 

“ష్‌ష్‌ష్...” ఆంటీ చూపుడువేలు మూతి మీద పెట్టుకుని, “మెల్లిగా... పాపాయి నిద్రపోతోంది,” అంది. “నిద్రపోతోందా? అబ్బా. ఇదేం పాపాయి,” అనుకుంటూ మూతి ముడుచుకుంది అనూ. 

##
అమ్మ అనూని దగ్గరగా తీసుకుంది. “చూడు, పాపాయి ఇంకా చిన్న బుజ్జి పాప. నువ్వు పాపాయిని అల్లరి పెట్టకూడదు, నువ్వు పాపకి పెద్ద అక్కవి కదా మరి!” 

పె...ద్ద అక్క! అనూకి చాలా గొప్పగా అనిపించింది. కాని పాపాయి ఎందుకు నిద్రపోవాలి? 

##
సరిగ్గా అప్పుడే సన్నగా పాప ఏడుపు వినిపించింది... 

“లేచేసింది,” అంది ఆంటీ, పాపాయిని అమ్మకి ఇచ్చింది. 

“పాపాయిని నా ఒళ్ళో పడుకోపెట్టుకుంటాను,” అంది అనూ. 

“అమ్మో వద్దు అనూ, నువ్వు పడుకో పెట్టుకోలేవు. నువ్వు ఇంకా చిన్నదానివి కదా,” అంది అమ్మ. 

##
“కాని నేను పెద్దక్కని కదా,” అంది అనూ. 

పాపాయి అమ్మ ఒళ్ళోనే ఎందుకు కూర్చోవాలి? 

నాకూ అమ్మ ఒళ్ళో కూర్చోవాలనుంది అనుకుంది అనూ. 

కాని అమ్మ, “దూరంగా జరుగు! పాపాయినేం చెయ్యకు. చూడు పాపాయి ఎంత చిట్టి చిట్టిగా ఉందో!” అంది. 

##
పాపాయి ఇంకా కేరు కేరు మంటూ ఏడుస్తూనే ఉంది.

"అయ్యో! న్యాపీ అంతా పాడి చేసేసుకుంది," అంది ఆంటీ.
ఆంటీ న్యాపీ మార్చి పాపాయిని శుభ్రం చేసింది.
పాపాయి మళ్ళీ కేరింతలు కొట్టింది ఆనందంగా.

##
అనూకి అసహ్యం అనిపించింది. 

ఛీ ఎంత క్యాక్కు పాపాయ్!  న్యాపీలోనే క్యాక్కు వెళ్ళేసింది! 

అమ్మా ఆంటీ ఇద్దరూ ఉట్టి పిచ్చాళ్ళు! 

పాపాయిని కొంచెం కూడా కోప్పడ లేదు. 

##
ఎప్పుడైనా పొరపాటున నేను చెడ్డీలో ఉచ్చ పోసుకుంటే అమ్మ ఎలా కొరకొరా కోపంగా చూస్తుంది.  నాకేసి. ఇప్పుడో కూచీ పూచీ బంగారు బుజ్జీ... అంటూ ఒకటే ముద్దు చేసేస్తోంది. ఉండు!  ఇంటి కెళ్తాంగా. అప్పుడు నాన్నకి చెప్తా అమ్మకి నేనంటే ఇష్టమే లేదని.  

##
“ఇంటికెళ్ళిపోదాం అమ్మా!” అంటూ అనూ ఏడవటం మొదలెట్టింది. 

“ఎందుకూ అనూ నీకు బుజ్జి పాపాయి అంటే ఇష్టం లేదా?” అడిగింది ఆంటీ. 

“ఛీ! క్యాక్కు పాపాయి! న్యాపీలో క్యాక్కుకెళ్ళేస్తుంది. నాకు మీ పాపాయి అంటే ఇష్టం లేదు. ఎందుకిలాంటి క్యాక్కు సిల్లీ పాపాయిని తెచ్చుకున్నారు మీరు?” అంది అనూ. 

##
ఇంటికి వస్తూంటే దారిలో అమ్మనడిగింది అనూ “అమ్మా నేనెప్పుడు చిన్న పాపనైపోతాను?” అని. 

“నువ్వు మళ్ళీ చిన్న పాపవైపోవురా. నువ్విప్పుడింక పెద్దదానివై పోతావు,” అంది అమ్మ. 

“నాకు పెద్దవటం ఇష్టం లేదు! నాకు చిన్న పాపాయిగా అయిపోవాలనుంది. నీఒళ్ళో పడుకోవాలనుంది, నాకు చెంచాతో పాలు తాగాలనుంది. నాన్న బుజాల మీద కూచుని షికారుకెళ్ళాలనుంది,” అంటూ దారి పొడుగుతా అనూ నసుగుతూనే ఉంది. 

##
మర్నాడు, "అనూ నీకు చిన్నవైన బట్టలు, బొమ్మలూ, ఉయ్యాలా జూయి ఆంటీ వాళ్ళ పాపాయికిచ్చేదామా?" అంది అమ్మ.
"వద్దు! అది నా బంతి, అది నా ఉయ్యాల!" అరిచింది అనూ గట్టిగా.

##
“పోనీ ఈ బట్టలు నీకు బాగా చిన్నవైపోయాయిగా. ఇవి పాపాయికిచ్చేద్దామా?” అంది అమ్మ. 

“వద్దు!” మళ్ళీ గట్టిగా అరిచింది అనూ. 

“అవి నేను వేసుకుంటా ఇప్పుడే!”  అందుకే మరి అమ్మ ఆ చిన్న గౌను తొడిగింది అనూకి... తలపై చిన్న పాపాయి టోపీని పెట్టింది. 

##
అనూ ఇల్లంతా పాకింది. 

గిలకతో ఆడుకుంది. గిర్రుగిర్రుమని తిప్పుతూ. 

తల మీద బంతిని పెట్టుకుని, “పెరుగండీ! తాజా పెరుగు!” అంటూ అరుస్తూ ఇల్లంతా తిరిగింది. 

##
అనూ ఉయ్యాలలోకి ఎక్కింది. అందులో పడుకుని వేలు చీకుదామనుకుంది. 

కాని అందులో తను పట్టలేదు!  కాళ్ళు బయటకు పొడుచుకు వచ్చేసాయి. చేతులు చాచుదామనుకుంటే అస్సలు జాగాయే లేదు. బాగా బిగుతుగా ఉన్న గౌను గుచ్చుకోవటం మొదలెట్టింది. అనూకి విసుగేసింది. ఇది అసలు మజాగానే లేదు! 

##
“అమ్మా ఈ ఫ్రాకు, టోపీ, ఉయ్యాలా ఆంటీ వాళ్ళ పాపాయికిచ్చెయ్యొచ్చుగా?” అంది అనూ వాళ్ళ అమ్మతో. 

“అన్నీ ఇచ్చేద్దామా? మరి నీకో?” అడిగింది అమ్మ. 

“అమ్మా నేను ఇప్పుడు పెద్దక్కని. కదూ? పెద్దక్క అయిన తర్వాత సరియైన గౌన్లు తొడుక్కుని, పక్క మీద పడుకోవాలి.” 

“ఓహో! నిజంగానా? నాకు తెలియదే!” అంది అమ్మ నవ్వుతూ. అనూ తన గౌనే తొడుక్కుంది. 

“అమ్మా ఆ పాపాయికి ఇవన్నీ పెద్దక్క  

ఇచ్చిందని చెప్తావు కదూ? మరిచిపోకుండా చెప్తావుగా?” అనూ ఒక్క గెంతేసి తన  స్కూటరు మీద ఎక్కి కూచుని హాయిగా ఆడుకోవటానికి వెళ్ళిపోయింది. 

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Jayashree Rao
* Language: te

# నాకు అదికావాలి!

##
ఆరోజు అమ్మకు సెలవురోజు. 

ఆమె ఏదో పుస్తకం చదువుకుంటూంది. 

అనిల్‌కి కూడా స్కూల్ లేదు. ఏమైనా చేయాలనిపించింది వాడికి. 

‘అమ్మా , ఆ నీలం పెట్టెలో ఏముందో చూస్తా.’ 

##
అనిల్ ఆ పెట్టెని కిందకి దించేందుకు కుర్చీ మీద స్టూల్ వేశాడు!

‘వద్దు అనిల్. అలా చేయొద్దురా!  ఆ పెట్టెపైన ఉన్న తక్కిన పెట్టెలన్నీ మన తలకాయల మీద పడతాయి.  

ఓరి బడుద్ధాయ్! నీ అల్లరి మరీ మితిమీరిపోతోంది!’అంది అమ్మ .

##
అనిల్ కి చాలా చిరాకేసింది. 

అమ్మపైన చాలా కోపంగా ఉంది వాడికి. 

##
“పద, మార్కెట్ కెళ్ళి నీకోసం ఏమైనా కొనుక్కొద్దాం,”అంది అమ్మ  .    

##
మార్కెట్ కి వెళ్ళినా అనిల్ కి కోపం తగ్గలేదు. 

‘నాకది కావాలి’ ఒక నారింజపండు కేసి చూపిస్తూ అన్నాడు అనిల్. 

వద్దు వద్దు, ఆ పళ్లన్నీ కింద పడిపోతాయి అన్నాడు పళ్ల దుకాణదారు . 

##
‘నాకా పుస్తకం కావాలి’ అనిల్ అన్నాడు. 

కాదు బాబూ! ఈ పుస్తకం తీసుకో. పుస్తకాలషాపు అతను అన్నాడు. ‘పైనున్న పుస్తకాలన్నీ కింద పడిపోతాయి కదా మరి! అలాగైతే బాగుంటుందా మనకి?’ 

##
నాకది కావాలి... ఎత్తుగా పోసి ఉన్న సమోసాలోంచి ఒకదాన్ని పట్టుకుని దాదాపు బయటికి లాగినంత పని చేశాడు అనిల్. 

దాన్ని ముట్టుకోకు సమోసాలమ్మే అతను కసురుకున్నాడు అనిల్ ని.

నా సమోసాలన్నీ నేలమీద పడిపోతాయి. 

##
నాకది కావాలి.. అనిల్ అరిచేశాడు గట్టిగా... అతనికిప్పుడు మహా చిరాకుగా ఉంది.  ఆ పుప్వులమ్మే అబ్బాయి అన్నాడు. 

వద్దు బాబూ... ఆ పువ్వుల్ని తాకొద్దు. ఆ తాజా పూలన్నీ వాడిపోతాయి మరి... 

##
ఇక ఇప్పుడు అనిల్ చాలా చెడ్డ  పిల్లాడిలా ఏడుపు మొదలెట్టేసాడు. 

##
నాకది కావాలి. అదిగో ఆ నల్లది, అమ్మ బిగ్గరగా అంది. 

అనిల్ ఏడుపు ఆపేశాడు ఉన్నట్టుండి. 

అమ్మా ... వద్దు వద్దు... అది వద్దు... అనిల్ అన్నాడు.

##
ఆ గోధుమ రంగుది తీసుకుందాం. కుప్పగా పడుకొని ఉన్న కుక్కపిల్లల గుంపులోంచి పైనున్న కుక్కపిల్లని సున్నితంగా చేతుల్లోకి తీసుకున్నాడు అనిల్.  “అమ్మా!  నీమీద నాకు చాలా కోపం వచ్చింది తెలుసా?” అమ్మ నవ్వింది. అనిల్ కూడ నవ్వుతున్నాడు. అతనికిప్పడు కోపమే లేదు.  

##
* License: [CC-BY]
* Text: Mala Kumar
* Illustration: Soumya Menon
* Translation: Nagapadmini Puttaparti
* Language: te

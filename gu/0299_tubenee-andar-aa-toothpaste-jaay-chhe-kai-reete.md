# ટ્યૂબની અંદર આ ટૂથપેસ્ટ જાય છે કઈ રીતે?

##
આ વાત છે સાલ 1870ની. અમેરિકાના કનેક્ટિકટ રાજ્યના ન્યૂ લંડન ગામની. સવારના સાત વાગ્યા છે. બાળકો પોતાની હૂંફાળી રજાઈમાંથી માંડમાંડ બહાર નીકળે છે. એમની મા એમના હાથમાં દાંત ઘસવાની સળી અને દંતમંજનની પેસ્ટની બરણી મૂકે છે.

##
સાંભળ્યું મેં શું કહ્યું તે? હા, દાંત ઘસવાની સળી!
હા, સાવ સાચું. સાલ 1870 સુધી તો અમેરિકામાંયે દાતણ જ હતું. દાતણનો છેડો છૂંદીને બ્રશ જેવો કર્યો હોય. કેટલાક નસીબદાર છોકરાંઓને પોતાના દાંત ચમકાવવા માટે છેડે જંગલી ડુક્કરના વાળવાળા બ્રશનું દાતણ મળતું.

##
અને મેં બીજી કઈ વાત તમને કહી હતી, બોલો જોઉં?
ટૂથપેસ્ટની બ..ર..ણીઓ!
હા, સાવ સાચું!
ત્યાં સુધી પેસ્ટ શોધાઈ નહોતી, ઊંઘરેટું બાળક ચિનાઈ માટીની બરણીમાંના ઘટ્ટ દ્રાવણમાં નવું દાતણ બોળીને બ્રશ કરે.

##
બાળકો જ નહીં મોટેરાંઓ પણ એ બરણીના દ્રાવણમાં દાતણ બોળીબોળીને દાંત ઘસે. ગામડે પેલાં કાળાપીળા દાંતવાળાં બા ખરા ને, તે પણ આવી જ રીતે દાતણ કરે.

##
એક વાર વહેલી સવારમાં દાંતના એક વૈદરાજને ત્યાંથી મોટી ચીસ સંભળાઈ...ઓ.. મા.. રે!
આ ભાઈસાબ હતા નાનકડા લુસિઅસ, એના પપ્પા ડૉ. શેફિલ્ડ દાંતના જ વૈદરાજ હતા. ઘરના બધાએ આમ બરણીમાં બોળીબોળીને દાતણ કરતા એની આ બાબાને ચીતરી ચડતી. તે દિવસે જ એણે જાહેર કર્યું કે પોતે હવે દંતમંજન પાવડર જ વાપરશે. પણ એના નાનકડા મગજમાં એવો વિચાર ઘોળાતો રહ્યો કે દાંતનું દ્રાવણ સહેલાઈથી વાપરી શકાય એવો કોઈ ઉપાય તો નીકળે જ.

##
હવે જ્યારે લુસિઅસ મોટો થયો ત્યારે તે દંતવિદ્યાના અભ્યાસ માટે પૅરિસ ગયો. ત્યાં એણે ચિત્રકારોને ધાતુની ટ્યૂબમાંથી કાઢીને બ્રશ પર રંગ લઇને ચિત્રકામ કરતા જોયા અને એના મગજમાં એક ચમકારો થયો – અરે, કોઈ ટ્યૂબમાં પેસ્ટ ભરીને સહેલાઈથી એને બ્રશ પર વાપરી શકાય ને! એના પિતાને આ નવો વિચાર કહેવા એ તો ઘેર દોડ્યો. પિતાને પણ પણ થયું, કીમિયો તો અદ્‌ભુત છે!

હવે એક નાનો સવાલ એ હતો કે આ પેસ્ટ (દ્રાવણ) ટ્યૂબમાં ભરવું કઈ રીતે, બોલો? તમે કઈ રીતે ભર્યું હોત? તમને ક્યારેક આવું કંઈ થયું છે?

સવારે ઊંઘમાંથી ઊઠો, ઊંઘરેટી આંખે તમારા હાથે ટ્યૂબ વધારે દબાઈ જાય તો એમાંથી પેસ્ટ ભપ્ દેતીક બહાર ઢોળાય છે. બૅઝીન પર ઢોળાયેલી પેસ્ટ જોઈને મમ્મી ટપલી મારતી વઢે. હવે આ બધું જલદી પરવારવું પણ કેમ? અને મમ્મીનું તો “જલ્દી કર... નિશાળની બસ આવવાને ફક્ત વીસ મિનિટ જ બાકી છે.”. ચાલુ જ હોય.

તમનેય થાય કે વધારાની પેસ્ટ ટ્યૂબમાં કઈ રીતે ભરવી. કાન સાફ કરવાની સળીથી કે નાનકડી ચમચીથી? કે પછી દાંત ખોતરવાની સળીથી?

##
પણ સદ્‌ભાગ્યે, ડૉ. શૅફિલ્ડને ટ્યૂબમાં પેસ્ટ ભરવું એટલું અઘરું લાગ્યું નહીં. એમણે તો ઢાંકણ ખોલ્યા વગર જ અંદર પેસ્ટ ભરવાનો જાદુ કરી બતાવ્યો.

હા, સાવ સાચું. એમણે ટ્યૂબનું ઢાંકણું બંધ કર્યું અને પેસ્ટ ટ્યૂબના પાછળના ભાગમાંથી અંદર ભરી. ઢાંકણા કરતાં નીચલી બાજુ પહોળી હોય, તેથી એ સહેલું બન્યું. વળી, જો નાનકડી પિચકારી હોય તો થોડું જોર કરીને તેનાથી નીચલી બાજુથી પેસ્ટ ટ્યૂબમાં ભરી શકાય. હવે તો ચપટી વગાડતામાં આ કામ થઈ જાય. પેસ્ટ ઢોળાઇ જશે તેની ચિંતા નહીં.

##
આજકાલ ટ્યૂબમાં પેસ્ટ ભરવા માટે યાંત્રિક સાધનનો ઉપયોગ થાય છે. એક સરકતા પટ્ટા પર ખુલ્લી ટ્યૂબ મૂકી હોય, ઢાંકણાનો ભાગ નીચે અને નીચેનો પહોળો ભાગ ઉપર તરફ ખુલ્લો હોય, હજી સિલબંધ ન હોય. હવે સરકતા પટ્ટાના ઉપરના ભાગે એક મોટા પાત્રમાં પેસ્ટ હોય.

##
એ પાત્રના તળિયે એક નાનકડી ટોટી હોય, સરકતા પટ્ટા પર ખાલી ટ્યૂબ આગળ ખસે એટલે જેમજેમ પટ્ટો સરકતો જાય તેમતેમ એ પાત્રમાંની પેસ્ટ ટ્યૂબના નીચલા પહોળા ખુલ્લા ભાગમાં ભરાતી જાય. પણ પેસ્ટ છલોછલ ન ભરે હં કે, પોણા સેન્ટીમીટર જેટલી જગ્યા ખાલી રાખી હોય જેનો ઉપયોગ સીલ કરવા માટે થાય છે. હવે ટ્યૂબમાંથી સર્..ર્...ર્.. પેસ્ટ બહાર આવવા તૈયાર!

##
આપણા દાંત નિરોગી રાખવાનું પ્રાચીન ભારતીય પારંપરિક જ્ઞાન.

• ભારતમાં આજેય પોતાના દાંત સ્વચ્છ રાખવા માટે કારખાનામાં બનાવેલા બ્રશ કરતાં લીમડા કે બાવળની ડાળીને દાતણ તરીકે પસંદ કરવામાં આવે છે. આ દાતણથી દાંત અને અવાળાં મજબૂત રહે છે. પણ દુનિયામાં સૌથી વધુ સારું બ્રશ કયું તે તેની તમને ખબર છે? આપણી આંગળી! દંતવૈદરાજના મત પ્રમાણે આંગળીથી દાંત અને અવાળા સાફ કરવાં સૌથી સારું ગણાય છે.

• તમે ક્યારેય દંતમંજન વાપરી જોયું છે ખરું? એ વાપરતી વખતે તમને શેની ગંધ આવે છે?

• ફુદીનો, લવિંગ, એલચી, કાળા મરી અને તુલસી જેવા પદાર્થો અને વનસ્પતિ દાંત માટે સારાં છે.

• સફરજન, ગાજર જેવા રેષાવાળા પદાર્થો ખાવાથી દાંત આપમેળે સાફ થઈ જાય છે, તેથી એ પદાર્થો સારા.

##
ટૂથપેસ્ટના ઢાંકણામાંથી થતી મજેની ચીજ

##
* License: [CC-BY]
* Text: Veena Prasad
* Illustration: Rajiv Eipe
* Translation: Aruna Jadeja
* Language: gu

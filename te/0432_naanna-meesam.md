# నాన్న మీసం

##
అనూకి వాళ్ళ నాన్నలో ఎన్నో విషయాలు నచ్చుతాయి. నాన్న చేసే చక్కటి, రంగు రంగుల, వేలాడే లాంతర్లంటే అనూకు చాలా ఇష్టం. నాన్న వేయించే కరకరలాడే ఉల్లి పకోడీలన్నా పేపరుతో చేసే తాబేళ్ళన్నా ఇంకా ఎంతో ఇష్టం.

##
ఇంతే కాదు, నాన్న గెంతుతూ మెట్లెక్కటం, బాబాయితో సరదాగా కుస్తీ పట్టటం ఇంటికెవరైనా వస్తే వాళ్ళందరినీ భలేగా నవ్వించటం, ఎంత మజాగా ఉంటాయో! నాన్న చేసే ఈ పనులన్నీ తనకి ఎంతో ఎంతెంతో బావుంటాయి. 

కాని నాన్నలో అనూకి అన్నిటికంటె ఇష్టమైనదేంటో తెలుసా? 

నాన్న మీసం! 

##
ప్రతి రోజూ నాన్న గెడ్డం గీసుకుంటారు.
అప్పుడు అనూ నాన్న పక్కనే కూర్చుని గమనిస్తూ ఉంటుంది.

నాన్న ఓ బుల్లి కత్తెరని వేళ్ళ మధ్య పెట్టుకుని
పుటుక్ పుటుక్‌మంటూ మీసం కొసలను అందంగా కత్తిరించుకుంటారు.

అనూ అప్పుడంటుంది నాన్నతో, "ఇప్పుడు కొంచెం ఎడం పక్కకి... ఇప్పుడు కాస్త కుడి పక్క... అబ్బ ఏంటి నాన్నా! మీసాన్ని మరీ చిన్నదిగా కత్తిరించెయ్యకండి!
అలా చేస్తే మీతో మాట్లాడను, పచ్చి కొట్టేస్తా!" అంటూ బెదిరిస్తుంది.

##
నాన్న స్నానం చేసి బయటకు రాగానే తను చిన్న దువ్వెన్నతో నాన్న మీసాన్ని నీటుగా దువ్వుతుంది.  ఆ తర్వాత మీసం రెండు కొసలూ వేళ్ళ మధ్య పట్టుకుని మెలి వేస్తుంది! 

అప్పుడిక నాన్న మీసం ఠీవిగా మెలితిరిగి నుంచుంటుంది. 

"అయిపోయింది నాన్నా! ఇంక దాన్ని పాడి చెయ్యకండి సరేనా?" అంటూ చెప్పేస్తుంది ఖచ్చితంగా. 

##
అనూ ఎప్పుడూ అనుకుంటూ ఉంటుంది నాన్న బిగుతైన అందాల కోటును వేసుకుని ఎర్రటి తలపాగా పెట్టుకుని, ఎంచక్కా గుర్రం మీద ఎక్కి స్వారీ చేస్తూ, బెల్టు నుంచి వేలాడుతూన్న కత్తితో అబ్బ! ఎంత ఠీవిగా ఉంటారో కదా! కళ్ళద్దాలు పెట్టుకున్న జైజవాన్‌లా! 

##
నిజం చెప్పాలంటే, అనూకి మీసం ఉన్న ఎవరైనా ఇష్టమే. తన ఫ్రెండు టూటీ, దాని అసలు పేరు స్మృతి లెండి, వాళ్ళ నాన్నలా. 
ఆయనకి ఎంత పెద్ద బొద్దు మీసం ఉందో. దాన్ని దువ్వు కోవటానికి ఓ పెద్ద దువ్వెన్న కావాలి. 

టూటీ వాళ్ళ నాన్న టెన్నిస్ బాగా ఆడతారు. కాని నిజానికి ఆయన కుస్తీ పట్టే వస్తాదు అయి ఉంటే బాగుండేది. 

ఆయన కుచ్చెళ్ళ పాగా పెట్టుకుని బుజం మీద ఓ పెద్ద దుడ్డుకర్ర పెట్టుకుని వెళ్తూంటే అబ్బ! భలే ఉంటారు! 

##
సాహిల్ వాళ్ళ నాన్నకి సన్నని మీసం ఉంటుంది.  మీసాన్ని అంత సన్నగా ఎలా కత్తిరించుకోగలరబ్బా అని అనూ ఎప్పుడూ ఆశ్చర్యపోతూంటుంది.  ఆయన పొడుగాటి టోపీ పెట్టుకుని, పొడవాటి నల్లటి కోటు తొడుక్కుని, నల్లటి కళ్ళద్దాలు పెట్టుకుంటే అచ్చం, టివిలో చూపించే దొంగల్ని పట్టుకునే డిటెక్టివ్‌లాగే ఉంటారు! 

##
కాని అందరికంటే బెస్టు మీసం పక్కింట్లో ఉండే తాతగారిదే పైనుంచి ఓ పెద్ద నలుపూ తెలుపుల మేఘం దిగి వచ్చి ఆయన ముక్కుకింద చతికిల పడిపోయిందేమో ననిపిస్తుంది! అనూ తాతగారి గురించి బోలెడు బాధ పడిపోతుంది. పాపం అంత పెద్ద మేఘం అడ్డుంటే ఆయన ఎలా తిన గలుగుతారు? 

##
తన ముక్కు కింద మీసం ఎందుకు పెరగదు చెప్మా అని అనూ ఎప్పుడూ ఆశ్చర్యపోతూ ఉంటుంది. ప్రతీ రోజూ ప్రొద్దుటే, తన సబ్బుకి నీళ్ళు రాసి బోలెడు నురగ తెప్పించి, దాంతో ఎన్నో రకాల మీసాలను చేసి పెట్టుకుంటుంది.  "నా మీసం అందరి కంటె బెస్ట్ అంటుంది, ఎందుకంటే ఇది తెల్లటి తెలుపు. దూది పింజలా మెత్త! బాగుంది కదూ?" అడుగుతుంది సంతోషంగా. 

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Jayashree Rao
* Language: te

# ಧಮ್ ಧಮಾಧಮ್ ಬಿರಿಯಾನಿ!

##
ಬಾಷ ಮತ್ತು ಅವನ ತಂಗಿ ಸೈನಬಿ ಅವರ ಪೋಷಕರೊಂದಿಗೆ ಹೈದರಾಬಾದಿನಲ್ಲಿ ವಾಸಿಸುತ್ತಿದ್ದಾರೆ. ಬಾಷನಿಗೆ ತಿಂಡಿ ತಿನಿಸೆಂದರೆ ಇಷ್ಟ. ಅವನಿಗೆ ಅದಕ್ಕಿಂತಲೂ ಹೆಚ್ಚು ಇಷ್ಟವೆಂದರೆ ಅಡುಗೆ ಮಾಡುವುದು. ಅವನು ದಿನಾಲೂ ಅವನ ಅಮ್ಮನಿಗೆ ಅಡುಗೆ ಮನೆಯಲ್ಲಿ ಸಹಾಯ ಮಾಡುತ್ತಾನೆ. ಅವನಿಗೆ ಅಮ್ಮನ ಕೈಗಳು ಗಾಢ ಬಣ್ಣದ ತರಕಾರಿಗಳನ್ನು ಕತ್ತರಿಸುವುದನ್ನು ನೋಡಲು ಇಷ್ಟ - ಕೆಂಪು ಟೊಮೆಟೊಗಳು , ಗರಿಗರಿಯಾದ ಹಸಿರು ಗುಂಡು ಮೆಣಸಿನಕಾಯಿಗಳು, ಕಿತ್ತಳೆ ಬಣ್ಣದ ಹಸಿ ಗಟ್ಟಿ ಕ್ಯಾರೆಟ್ ಗಳು, ದುಂಡನೆಯ ತಿಳಿಗೆಂಪು ಬಣ್ಣದ ಈರುಳ್ಳಿಗಳು...

“ಮ್!” ಅಮ್ಮನ ಅಡುಗೆಕೋಣೆಯಲ್ಲಿ ಬೇಳೆ, ಅಕ್ಕಿ, ತರಕಾರಿ, ಮಾಂಸ ಮತ್ತು ಮಸಾಲೆಗಳು ಒಲೆಯ ಮೇಲೆ ಬಣ್ಣ ಬದಲಾಯಿಸುತ್ತಾ ಆಕರ್ಷಕ ಸುವಾಸನೆಯನ್ನು

ಪಸರಿಸುತ್ತಿರುವುದನ್ನು ಬಾಷ ತುಂಬಾ ಇಷ್ಟ ಪಡುತ್ತಾನೆ. ಅಮ್ಮಿ ಅವನಿಗೆ ಯಾವುದಾದರೂ ಒಂದು ದಿನ ತಾನೇ ಸ್ವತಃ ಅಡುಗೆ ಮಾಡುವ ಅವಕಾಶವನ್ನು ನೀಡಬಹುದು ಎಂದು ನಂಬಿದ್ದಾನೆ.

##
ಒಂದು ದಿನ, ಬಾಷ ಮತ್ತು ಸೈನಬಿ ಶಾಲೆಯಿಂದ ಮನೆಗೆ ಬಂದಾಗ ಅಮ್ಮಿ ತೀವ್ರ ಜ್ವರದಿಂದ ಮಲಗಿದ್ದುದನ್ನು ಕಂಡರು. ಬಾಬ ಇನ್ನೂ ಕಛೇರಿಯಿಂದ ಮನೆಗೆ ಬಂದಿರಲಿಲ್ಲ.

ಅಮ್ಮಿಯ ಮೊಬೈಲ್ ಫೋನು ರಿಂಗ್ ಆಯಿತು. ಅಮ್ಮಿಯ ನೆಚ್ಚಿನ ಸ್ನೇಹಿತೆ ಸೈರಾ ಅತ್ತೆ ಕರೆ ಮಾಡುವುದನ್ನು ನೋಡಿದ ಬಾಷ, ಅಮ್ಮಿಯನ್ನು ಎಬ್ಬಿಸುವುದು ಬೇಡವೆಂದು, ಕೂಡಲೆ ತಾನೇ ಉತ್ತರಿಸುತ್ತಾನೆ.

“ನಾನೊಂದು ಮದುವೆ ಸಮಾರಂಭದಿಂದ ಹಲವು ಸ್ನೇಹಿತೆಯರೊಂದಿಗೆ ಮನೆಗೆ ವಾಪಸ್ಸು ಬರುತ್ತಿದ್ದೇನೆ,” ಎಂದಳು ಸೈರಾ ಅತ್ತೆ. ಅವಳು ಸುಸ್ತಾದಂತಿತ್ತು. “ನಾವು ಇನ್ನು 2 ಗಂಟೆಗಳಲ್ಲಿ ನಿಮ್ಮ ಮನೆ ಕಡೆ ಬರುತ್ತೇವೆ. ನಾವು ನಿಮ್ಮ ಮನೆಯಲ್ಲಿ ರಾತ್ರಿ ಊಟ ಮಾಡಬಹುದೆಂದು ನಿನಗೆ ಅನ್ನಿಸುತ್ತದೆಯೇ? ನಾವು ಒಟ್ಟು 24 ಜನರಿದ್ದೇವೆ. ಮತ್ತು ಅದರಲ್ಲಿ 4 ಜನ ಸಸ್ಯಾಹಾರಿಗಳು.”

ಅಮ್ಮಿಗೆ ಅವರನ್ನೆಲ್ಲಾ ನೋಡಲು ಇಷ್ಟ ಪಡಬಹುದು ಎಂದು ಬಾಷನಿಗೆ ಗೊತ್ತು. ಅವನು ಮತ್ತು ಸೈನಬಿಗೂ ಸೈರಾ ಅತ್ತೆಯೆಂದರೆ ತುಂಬಾ ಇಷ್ಟ. “ನಿಮಗೆ ಹೃತ್ಪೂರ್ವಕ ಸ್ವಾಗತ”, ಎಂದನು ಬಾಷ.

##
ಬಹಳ ಉತ್ಸುಕತೆಯಿಂದ ಅವನು ಫೋನನ್ನು ಇಟ್ಟನು. ಅವನಿಗೆ ಸ್ವತಃ ಅಡುಗೆ ಮಾಡಲು ಇದೊಂದು ಅವಕಾಶ! ಆದರೆ ಅವನಿಂದ ಅದು ಮಾಡಲಾಗುತ್ತದೆಯೇ? ಅವನಿಗೆ ಆತಂಕವಾಗುತ್ತಿದೆ. ಅವನು ಫ್ರಿಜ್ ತೆಗೆದು ನೋಡಿದರೆ ಅವನಿಗೆ ಇಷ್ಟವಾದ ತರಕಾರಿಗಳು – ಹೂಕೋಸು, ಬಟಾಣಿ, ಹುರುಳಿಕಾಯಿ. ಕ್ಯಾರೆಟ್ ಕೆಳಗಿದ್ದ ಪುದಿನ ಸೊಪ್ಪು ಕೂಡಾ ಕಾಂಡಾಗ ಅವನು. “ಹೌದು! ರುಚಿಯಾದ ಸಸ್ಯಾಹಾರಿ ಬಿರಿಯಾನಿ ಮಾಡಲು ನನಗೆ ಬೇಕಾದ ಎಲ್ಲವೂ ಇವೆ!”. ಎಂದು ಅವನು ಮನಸ್ಸಿನಲ್ಲಿಯೇ ಅಂದುಕೊಳ್ಳುತ್ತಾನೆ.

ಅಮ್ಮಿ ಅವರ ಕುಟುಂಬದಲ್ಲಿರುವ 4 ಜನಕ್ಕೆ ಸಸ್ಯಾಹಾರಿ ಧಮ್ ಬಿರಿಯಾನಿ ಮಾಡುವುದನ್ನು ಬಾಷ ಬಹಳಷ್ಟು ಸಲ ನೋಡಿದ್ದನು. ಆದರೆ ಈಗ ಅವನು ಅಡುಗೆ ಮಾಡಬೇಕಿರುವುದು 24 ಜನರಿಗೆ! ಅಂದರೆ ಅಮ್ಮಿ ಯಾವಾಗಲೂ ಮಾಡುವುದಕ್ಕಿಂತ 6 ರಷ್ಟು!

*(4+4+4+4+4+4 = 24. ಅಥವಾ 4 x 6 (4 ಬಾರಿ 6) = 24)

“ಅಂದರೆ,” ಬಾಷ ಸ್ವಲ್ಪ ಆತಂಕದಿಂದ ಯೋಚಿಸುತ್ತಾ, “ನಾನು ಆರು ಬಾರಿಯಷ್ಟು ಬಿರಿಯಾನಿ ಮಾಡಬೇಕಾಗುತ್ತದೆಯೇ!” ಅವನಿಗೆ ಅಷ್ಟು ಸಮಯಾವಕಾಶ ಇದೆಯೇ?

##
ಅವನು ಅಡುಗೆ ಮಾಡಲು ಬೇಕಾಗುವ ಪ್ರತಿಯೊಂದು ರೀತಿಯ ಪಾತ್ರೆಗಳನ್ನು ತಲಾ ಆರರಂತೆ ಇಡುತ್ತಿರುವಾಗ, ಅಡುಗೆ ಕೋಣೆಯ ಬಾಗಿಲ ಬಳಿ ಸೈನಬಿ ಕಾಣಿಸಿಕೊಳ್ಳುತ್ತಾಳೆ. “ನೀನು ಏನು ಮಾಡಲು ಹೊರಟಿದ್ದೀಯ?” ಎಂದು ಹುಬ್ಬುಗಂಟಿಕ್ಕಿ ಕೇಳುತ್ತಾಳೆ. ಬಾಷ ಅವಳಿಗೆ ಅವನು ಮಾಡುತ್ತಿರುವುದನ್ನು ವಿವರಿಸಿದಾಗ, ಅವಳು ಜೋರಾಗಿ ನಗುತ್ತಾಳೆ

ಅವಳು ಅವನನ್ನು ಕೆಣಕುತ್ತಾ. “ಪೆದ್ದ!, ನು 6 ಬಾರಿ ಅಡುಗೆ ಮಾಡುವುದು ಬೇಕಾಗಿಲ್ಲ! ನೀನು ಕೇವಲ ಒಮ್ಮೆ ಮಾತ್ರ ಮಾಡಿದರೆ ಸಾಕು , ಆದರೆ ಬೇಕಿರುವ ಎಲ್ಲ ಮಿಶ್ರಣಾಂಶಗಳೂ 6 ರಷ್ಟು ಅಳತೆಯಲ್ಲಿ ಇರಬೇಕು.”

ತನ್ನ ಚತುರೆ ತಂಗಿಯಿಂದ ಕೆಣಕಿಸಿಕೊಳ್ಳಲು ಬಾಷನಿಗೆ ಇಷ್ಟವಾಗುವುದಿಲ್ಲ. ಸಹಜವಾಗಿಯೇ ಅವನು ಆರು ಬಾರಿ ಬಿರಿಯಾನಿ ಮಾಡಬೇಕಾಗಿಲ್ಲ! ತನ್ನ ಪೆದ್ದುತನಕ್ಕೆ ತನ್ನನ್ನು ತಾನೇ ಹೊಡೆದುಕೊಳ್ಳಬೇಕೆನಿಸುತ್ತದೆ.

##
“ಅದು ನನಗೆ ಗೊತ್ತು. ನಿನಗೂ ಗೊತ್ತಿದೆಯೇ ಎಂದು ನಾನು ನೋಡಬಯಸಿದೆ.”ಎಂದು ಅವನು ತಕ್ಷಣ ಹೇಳುತ್ತಾನೆ.

“ಸರಿ ಸರಿ, ಅಣ್ಣಾ,” ಎಂದು ಸಮಾಧಾನ ಪಡಿಸುವಂತೆ ಹೇಳುತ್ತಲೇ, ಸೈನಬಿ ತುಂಟತನದಿಂದ ಕಣ್ಣು ಮಿಟುಕಿಸುತ್ತಾಳೆ. “ಹಾಗಿದ್ದರೆ ಹೇಳು, 4 ಜನರಿಗೆ ಎಷ್ಟು ಅಕ್ಕಿ ಬೇಕು?”

“1.5 ಬಟ್ಟಲಿನಷ್ಟು”

“ಮತ್ತೆ 24 ಜನರಿಗೆ 1.5 x 6 = 9 ಬಟ್ಟಲಿನಷ್ಟು ಅಕ್ಕಿ ಬೇಕಾಗುತ್ತದೆ,” ತಕ್ಷಣವೇ ಸೈನಬಿ ಹೇಳಿದಳು.

##
ಬಾಷ ಅವಳ ಕಡೆ ದಿಟ್ಟಿಸಿ ನೋಡುತ್ತಾನೆ. ಅದು ಹೇಗೆ ಸೈನಬಿ ಮನಸ್ಸಿನಲ್ಲಿಯೇ ಈ ಲೆಕ್ಕಾಚಾರಗಳನ್ನು ಇಷ್ಟು ಬೇಗ ಮಾಡುತ್ತಾಳೆ? “ಅದು ಸರಿ,” ಸಿಡುಕಿನಿಂದ ಹೇಳುತ್ತಾ, ಅಕ್ಕಿಯನ್ನು ಅಳೆದು ದೊಡ್ಡ ಪಾತ್ರೆಗೆ ಹಾಕುತ್ತಾನೆ.  ”ಈಗ, ನೀನು ಬೇರೆಲ್ಲಾ ಮಿಶ್ರಣಾಂಶಗಳನ್ನೂ ಎಷ್ಟೆಷ್ಟು ಬೇಕೆಂದು ಹೇಳು, ಅದು ಸರಿಯಾಗಿದೆಯೇ ಎಂದು ನಾನು ಹೇಳುತ್ತೇನೆ.”

“ಖಂಡಿತ, ಅಣ್ಣಾ!”, ಎನ್ನುತ್ತಾ ಸೈನಬಿ, ಕಾಗದ ಮತ್ತು ಪೆನ್ಸಿಲ್ ತರಲು ಓಡುತ್ತಾಳೆ. ಅವಳ ಅಣ್ಣ ತಾನು ಮಾಡುವ ಕೆಲಸದಲ್ಲಿ ಭಾಗಿಯಾಗಲು ಅವಳನ್ನು ಕರೆದರೆ ಅವಳಿಗೆ

ಎಲ್ಲಿಲ್ಲದ ಸಂತೋಷ. ಬಾಷನು ಒಂದೊಂದೇ ಮಿಶ್ರಣಾಂಶಗಳನ್ನು 4 ಜನರಿಗೆ ಬೇಕಾಗುವಷ್ಟು ಹೇಳುತ್ತಿದ್ದರೆ, ಅವಳು 24 ಜನರಿಗೆ ಬೇಕಾಗುವ ಅಳತೆಯನ್ನು ಲೆಕ್ಕ ಹಾಕುತ್ತಾಳೆ.

##
“4 ಜನರಿಗೆ 15 ಹುರುಳಿ ಕಾಯಿಗಳು,” ಬಾಷ ಹೇಳುತ್ತಾನೆ.

“ಅಂದರೆ, 24 ಜನರಿಗೆ 15 x 6 = 90 ಹುರುಳಿ ಕಾಯಿಗಳು!” ಸೈನಬಿ ಹೇಳುತ್ತಾಳೆ.

“4 ಜನರಿಗೆ 3/4 ಬಟ್ಟಲು ಮೊಸರು.”

“ಅಂದರೆ, 24 ಜನರಿಗೆ 3/4 x 6 = 0.75 x 6 = 4.5 ಬಟ್ಟಲಿನಷ್ಟು ಮೊಸರು!” ಅಂದಳು ಸೈನಬಿ, ತಕ್ಷಣವೇ ಕಾಗದದ ಮೇಲೆ ಲೆಕ್ಕ ಹಾಕಿ. “ಅಷ್ಟೊಂದು ಮೊಸರು ಫ್ರಿಜ್ ನಲ್ಲಿ ಇದೆಯೆಂದುಕೊಂಡಿದ್ದೇನೆ.”

“ಇದೆ, ಮುಂದೆ...” ಬಾಷ ಹೇಳಿದ.  ಅಂತಿಮವಾಗಿ, ಅವರು ಎಲ್ಲಾ ಮಿಶ್ರಣಾಂಶಗಳನ್ನೂ ಅಳತೆಮಾಡಿದರು.

##
“ನೀನು ತರಕಾರಿ ಕುಯ್ಯಲೂ ನನಗೆ ಸಹಾಯ ಮಾಡುವೆಯಾ?” ಹೆಚ್ಚಲು ಬಹಳಷ್ಟು ತರಕಾರಿಗಳಿವೆ ಎಂದರಿತು ಬಾಷ ಕೇಳುತ್ತಾನೆ.

“ಖಂಡಿತವಾಗಿಯೂ, ಅಣ್ಣಾ,” ಎಂದು ಕಿಸಿದಳು ಸೈನಬಿ. ಇವತ್ತು ಅವಳ ಅದೃಷ್ಟದ ದಿನ!

ಬಾಷ ಮೊದಲು ಕೇಸರಿಯ ಸಣ್ಣ ಎಳೆಗಳನ್ನು ಹಾಲಿನಲ್ಲೂ ಹಾಗೂ ಅಕ್ಕಿಯನ್ನು ನೀರಿನಲ್ಲೂ ನೆನೆ ಹಾಕುತ್ತಾನೆ. ನಂತರ ಅವನು ತರಕಾರಿ ಹೆಚ್ಚಲು ಸೈನಬಿಯ ಜೊತೆ ಸೇರುತ್ತಾನೆ. ನಂತರ ಒಲೆಯನ್ನು ಹಚ್ಚಿ, ಮಸಾಲೆ ಪದಾರ್ಥಗಳಾದ ಚಕ್ಕೆ, ಲವಂಗ, ಹಸಿರು ಏಲಕ್ಕಿ, ಕಪ್ಪು ಏಲಕ್ಕಿಗಳನ್ನು ಹಾಗೂ ಹೆಚ್ಚಿಟ್ಟ ಎಲ್ಲ ತರಕಾರಿಗಳನ್ನೂ ತುಪ್ಪದಲ್ಲಿ ಹುರಿಯಲು 
ಆರಂಭಿಸುತ್ತಾನೆ.

##
ಮನೆಯೆಲ್ಲಾ ಪರಿಚಿತ ಸುವಾಸನೆಯಿಂದ ತುಂಬಿಕೊಳ್ಳಲು ಆರಂಭವಾಗುತ್ತದೆ.  ಬಾಷನಿಗೆ ತನ್ನ ಆತ್ಮವಿಶ್ವಾಸ ಹೆಚ್ಚಾಗ ತೊಡಗುತ್ತಿದೆ.  ಅವನು ಬಿರಿಯಾನಿ ಮಾಡುವುದರಲ್ಲಿ ತನ್ನ ನೆಚ್ಚಿನ ಕೆಲಸವಾದ - ಅರೆ ಬೆಂದ ಅನ್ನ, ಕರಿದ ಮಸಾಲೆ ಹಾಗು ತರಕಾರಿಗಳನ್ನು ಹಂಡಿಯಲ್ಲಿ ಒಂದರ ಮೇಲೆ ಒಂದು ಪದರಗಳಂತೆ ಇಟ್ಟು ನಿಧಾನವಾಗಿ ಬೇಯಿಸುವ ಕೆಲಸ ಮಾಡಲು ಖಾತರಗೊಳ್ಳುತ್ತಾನೆ.

ಬಾಷನು ಹಂಡಿಯನ್ನು ಹೆಂಚಿನ ಮೇಲಿಟ್ಟು ನಿಧಾನವಾಗಿ ಬೇಯಿಸುತ್ತಿದ್ದಂತೆ, ಮನೆಯ ಕರೆಗಂಟೆ ಸದ್ದು ಮಾಡುತ್ತದೆ. ಅವನು ಮತ್ತು ಸೈನಬಿ ಬಾಗಿಲ ಬಳಿಗೆ ಬರುವ ಮೊದಲೇ,

ಅಮ್ಮಿ ಎಚ್ಚೆತ್ತು ಬಂದು ಅತಿಥಿಗಳನ್ನು ಆಶ್ಚರ್ಯದಿಂದ ಬರೆ ಮಾಡಿಕೊಳ್ಳುತ್ತಾಳೆ. ಅವರು ಬಂದಿರುವುದು ಊಟಕ್ಕೆ ಎಂದು ತಿಳಿದಾಗ, ಅವಳು ಇನ್ನೂ ಅಡುಗೆ ಮಾಡಿಲ್ಲವಾದ್ದರಿಂದ ಅವಳ ಆಶ್ಚರ್ಯವು ಚಿಂತೆಯಾಗಿ ಬದಲಾಗುತ್ತದೆ.

##
ಅವಳು ಘಮ ಘಮಿಸುವ ಸುವಾಸನೆಯನ್ನು ಹಿಂಬಾಲಿಸಿ ಅಡುಗೆ ಮನೆಗೆ ಬರುತ್ತಾಳೆ. ದೊಡ್ಡ ಪಾತ್ರೆಯ ಮುಚ್ಚಳವನ್ನು ತೆಗೆಯುತ್ತಾ ಬಾಷ ಮತ್ತು ಸೈನಬಿ “ ನಿನಗೊಂದು ಅಚ್ಚರಿ! ” ಎಂದು ಕೂಗಿಕೊಂಡರು. ಅಮ್ಮಿ ಬೆರಗು ಗೊಳ್ಳುತ್ತಾಳೆ.

“ಬಾಷ ಒಬ್ಬ ಉತ್ತಮ ಅಡಿಗೆಯವ, ಅಮ್ಮಿ. ಅವನು ಬಿರಿಯಾನಿ ಮಾಡಿದ್ದಾನೆ! ನಾನು ಅವನಿಗೆ ಸಹಾಯ ಮಾಡಿದೆ,” ಎನ್ನುತ್ತಾಳೆ ಸೈನಬಿ.

ಅಷ್ಟಕ್ಕೂ ತನ್ನ ತಂಗಿಯು ಅಷ್ಟೇನೂ ಕೆಟ್ಟವಳಲ್ಲ ಎಂದು ಬಾಷ ಯೋಚಿಸುತ್ತಾ, ಅಮ್ಮಿಯ 

ಕಡೆಗೆ ಹೆಮ್ಮೆಯಿಂದ ನೋಡಿ ನಗುತ್ತಾನೆ.

ಅಮ್ಮಿ ಬಾಷ ಮತ್ತು ಸೈನಬಿಯನ್ನು ಅಪ್ಪಿಕೊಂಡು, “ಮಾಲ್ಲಾ!” ಎಂದು ಕಿರುನಗೆ ಬೀರುತ್ತಾ. “ನನಗೆ ಇಬ್ಬರು ತುಂಬಾ ಒಳ್ಳೆಯ ಮಕ್ಕಳಿದ್ದಾರೆ. ನಿಮ್ಮಿಬ್ಬರ ಬಗ್ಗೆ ನನಗೆ ಹೆಮ್ಮೆಯಾಗುತ್ತಿದೆ.”

##
“ಅಮ್ಮಾ, ನೀವು ಸೈರಾ ಅತ್ತೆ ಮತ್ತು ಉಳಿದವರೊಂದಿಗಿರಿ? ಸೈನಬಿ ಮತ್ತು ನಾನು ನಿಮಗೆಲ್ಲರಿಗೂ ಬಡಿಸುತ್ತೇವೆ”, ಎಂದು ಬಾಷ ಹೇಳುತ್ತಾನೆ.  ಸೈನಬಿಯೂ ಆತುರದಿಂದ ತಲೆ ಅಲ್ಲಾಡಿಸುತ್ತಾಳೆ. ಇನ್ನು ಮುಂದೆ ಅಣ್ಣ ನನ್ನಿಂದ ಹೆಚ್ಚು ವಿಷಯಗಳಲ್ಲಿ ಸಹಾಯ ಕೇಳಬಹುದು! ಆ ಆಲೋಚನೆಯಿಂದ ಅವಳು ತಡೆಯಲಾಗದ ಮುಗುಳು ನಗೆಯನ್ನು ಬೀರುತ್ತಾಳೆ.

“ಇದುವರೆಗೆ ನಾವು ತಿಂದ ಅತ್ಯುತ್ತಮ ಧಮ್ ಬಿರಿಯಾನಿ ಇದು!” ಎಂದರು ಸೈರಾ ಅತ್ತೆ ಮತ್ತವಳ ಸ್ನೇಹಿತೆಯರು.

ಮಾಶಾಲ್ಲ “ನಾನು ಕೂಡ ನೂರಕ್ಕೆ ನೂರು ಒಪ್ಪುತ್ತೇನೆ!”, ಎಂದು ಅಮ್ಮಿ ಹೇಳುತ್ತಾರೆ. ಬಾಷ ಮತ್ತು ಸೈನಬಿಯ ಮುಖಗಳು ಸಂತೋಷದಿಂದ ಹಿಗ್ಗಿವೆ. 

##
ಬಾಷ ಮತ್ತು ಸೈನಬಿ ಜೊತೆಗೂಡಿ ಅಡುಗೆ ಮಾಡಿ!

ಏನೆಂದು ಊಹಿಸಿ ನೋಡೋಣ! ಬಾಷ ಮತ್ತು ಸೈನಬಿಯ ಅಮ್ಮಿ ಅವಳ ಧಮ್ ಬಿರಿಯಾನಿಯ ಅಡುಗೆ ವಿಧಾನವನ್ನು ನಮ್ಮ ಜೊತೆ ಖುಷಿಯಿಂದ ಹಂಚಿಕೊಂಡಿದ್ದಾಳೆ! ನೀವು ಅದನ್ನು ಪ್ರಯತ್ನಿಸುವಾಗ ನಿಮ್ಮ ಹತ್ತಿರ ಒಬ್ಬರು ದೊಡ್ಡವರು ಇರುವುದನ್ನು ಖಚಿತಪಡಿಸಿಕೊಳ್ಳಿ.

ಮಿಶ್ರಣಾಂಶಗಳು (4 ಜನರಿಗೆ ಬಡಿಸುವಷ್ಟು ಬಿರಿಯಾನಿಗಾಗಿ):

- ಬಾಸ್ಮತಿ ಅಕ್ಕಿ – 1 ½ ಬಟ್ಟಲು (ನೀರಿನಲ್ಲಿ ನೆನೆಸಿಟ್ಟಿದ್ದು)
- ಕೇಸರಿಯ 3 ಎಳೆಗಳನ್ನು ನೆನೆಸಿಟ್ಟ ಬಿಸಿಹಾಲು – 2 ಚಮಚ
- ನೀರು – 4 ಲೋಟ
- ತುಪ್ಪ – 4 ಚಮಚ
- ಕುಯ್ದಿಟ್ಟ ಈರುಳ್ಳಿ – 1
- ಶಾಹಿ ಜೀರಿಗೆ – ½ ಚಮಚ
- ಪಲಾವ್ ಎಲೆ - 1

##
- ಚಕ್ಕೆ – 2 ಇಂಚಿನ ಕಡ್ಡಿ
- ಲವಂಗ – 8
- ಶುಂಠಿ ಬೆಳ್ಳುಳ್ಳಿ ಮೆದುಮಿಶ್ರಣ – 1 ½ ಚಮಚ
- ಕುಯ್ದಿಟ್ಟ ಮಿಶ್ರ ತರಕಾರಿಗಳು (ಹೂಕೋಸು, ಹುರುಳಿಕಾಯಿ, ಕ್ಯಾರೆಟ್, ಬಟಾಣಿ) – 3 ಬಟ್ಟಲು
- ಕುಯ್ದಿಟ್ಟ ಟೊಮೇಟೊ, ಚಿಕ್ಕ ಗಾತ್ರದ್ದು - 2
- ಕುಯ್ದಿಟ್ಟ ಹಸಿ ಮೆಣಸಿನಕಾಯಿ – 1
- ಮಸಾಲೆ ಪುಡಿಗಳು (ಗರಂ ಮಸಾಲ – 1 ಚಮಚ, ಹಳದಿ ½ ಚಮಚ, ಧನಿಯ ಪುಡಿ – 1 ಚಮಚ)
- ಮೊಸರು – ¾ ಬಟ್ಟಲು
- ಕತ್ತರಿಸಿದ ಪುದಿನ – 2 ಚಮಚ
- ಕತ್ತರಿಸಿದ ಕೊತ್ತಂಬರಿ ಸೊಪ್ಪು – 1 ಚಮಚ
- ಗೋಡಂಬಿ ಮತ್ತು ಒಣ ದ್ರಾಕ್ಷಿಗಳು – ತಲಾ 5
- ಹಸಿರು ಏಲಕ್ಕಿ – 5
- ಕಪ್ಪು ಏಲಕ್ಕಿ – 1
- ಹಾಲು – 2 ಚಮಚ
- ಉಪ್ಪು – 1 1.2 ಚಮಚ

##
1. ಒಂದು ಬಾಣಲೆಯಲ್ಲಿ ಅರ್ಧದಷ್ಟು ತುಪ್ಪ ಹಾಕಿ ಬಿಸಿಮಾಡಿ, ಅದರಲ್ಲಿ ಈರುಳ್ಳಿಯನ್ನು ಅದು ಸುವರ್ಣ-ಕಂದು ಬಣ್ಣ ಬರುವವರೆಗೆ ಹುರಿದು, ಪಕ್ಕಕ್ಕಿಡಿ.

2. ಅದೇ ಬಾಣಲೆಯಲ್ಲಿ, ಉಳಿದ ತುಪ್ಪವನ್ನೂ ಬಿಸಿಮಾಡಿ. ಅದರಲ್ಲಿ ಶಾಹಿ ಜೀರಿಗೆ,

ಪಲಾವ್ ಎಲೆ, ಚಕ್ಕೆ ಮತ್ತು ಲವಂಗಗಳನ್ನು ಹುರಿಯಬೇಕು . ಅದಕ್ಕೆ ಶುಂಠಿ ಬೆಳ್ಳುಳ್ಳಿಯ ಮೆದುಮಿಶ್ರಣವನ್ನು ಹಾಕಿ, 2 ನಿಮಿಷ ಕರಿಯಿರಿ.

3. ಅದರ ಜೊತೆಗೆ ಮಿಶ್ರ ತರಕಾರಿ, ಟೊಮೇಟೊ ಮತ್ತು ಹಸಿ ಮೆಣಸಿನಕಾಯಿಗಳನ್ನು ಹಾಕಿ 3 ನಿಮಿಷ ಕರಿಯಿರಿ.

4. ಮಸಾಲೆ ಪುಡಿ ಸೇರಿಸಿ, 2 ನಿಮಿಷ ಚೆನ್ನಾಗಿ ಕರಿಯಿರಿ.

5. ಬಾಣಲೆಯಲ್ಲಿ ಮೊಸರನ್ನು ಸುರಿದು, ಅರ್ಧದಷ್ಟು ಉಪ್ಪು ಹಾಕಿ ಚೆನ್ನಾಗಿ ಕಲೆಸಿ. ಮುಚ್ಚಳವನ್ನು ಮುಚ್ಚಿ, 10 ನಿಮಿಷ ಕಡಿಮೆ ಉರಿಯಲ್ಲಿ ತರಕಾರಿಗಳು ಮೆದುವಾಗುವವರೆಗೆ (ಆದರೆ ಕರಗುವಷ್ಟಲ್ಲ)

ಬೇಯಿಸಬೇಕು.

6. ಬಾಣಲೆಯನ್ನು ಒಲೆಯಿಂದ ತೆಗೆದು, ಅದರಲ್ಲಿ ಪುದಿನ ಮತ್ತು ಕೊತ್ತಂಬರಿ ಸೊಪ್ಪನ್ನು ಹಾಕಿ.

7. ಮತ್ತೊಂದು ಬಾಣಲೆಯಲ್ಲಿ ನೀರನ್ನು ಕುದಿಸಿ. ಅದಕ್ಕೆ ಉಳಿದ ಉಪ್ಪು, ಕಪ್ಪು ಏಲಕ್ಕಿ ಹಾಗು ಹಸಿರು ಏಲಕ್ಕಿಗಳನ್ನು ಸೇರಿಸಿ.

##
8. ಅಕ್ಕಿಯನ್ನು ನೆನೆಸಿಟ್ಟ ನೀರನ್ನು ಚೆಲ್ಲಿ, ಕುದಿಯುತ್ತಿರುವ ನೀರಿಗೆ ಅಕ್ಕಿಯನ್ನು ಹಾಕಿ, 8 ನಿಮಿಷಗಳ ಕಾಲ ಬಾಣಲೆಯನ್ನು ಮುಚ್ಚದೆ ಬೇಯಿಸಬೇಕು. ಅನ್ನ ಅರ್ಧ ಬೆಂದಾಗ, ಸಾಣಿಗೆ ಯಲ್ಲಿ ಸೋಸಿ ನೀರನ್ನು ಹೊರಹಾಕಿ. 
9. ಬಿರಿಯಾನಿ ಹಿಡಿಸುವಷ್ಟು ಗಾತ್ರದ ಒಂದು ಹಂಡಿ* ಯಲ್ಲಿ, ಪದರಗಳಂತೆ ಹಾಕಲು ಶುರು ಮಾಡಿ. ಮೊದಲನೇ ಪದರದಲ್ಲಿ, 1/3 ರಷ್ಟು ಬೇಯಿಸಿದ ತರಕಾರಿ (5ನೇ ಹಂತದಲ್ಲಿರುವ) ಹಾಗು 1/3 ರಷ್ಟು ಗೋಡಂಬಿ ಮತ್ತು ದ್ರಾಕ್ಷಿಯನ್ನು ಹಾಕಿ. ಎರಡನೇ ಪದರದಲ್ಲಿ, 1/3 ರಷ್ಟು ಅನ್ನ (8ನೇ ಹಂತ), ಅದರ ಮೇಲೆ 1/3 ರಷ್ಟು ಕರಿದ ಈರುಳ್ಳಿ (1ನೇ ಹಂತ) ಮತ್ತು 1/3 ರಷ್ಟು ಕೇಸರಿ ಹಾಲನ್ನು ಹಾಕಿ. 1 ಮತ್ತು 2ನೇ ಪದರಗಳಂತೆಯೇ, ಒಟ್ಟು 6 ಪದರಗಳಾಗುವವರೆಗೆ ಮತ್ತೆ ಮತ್ತೆ ಹಾಕುತ್ತಿರಿ.

10. ಹಂಡಿಯನ್ನು ಮುಚ್ಚಿ ಅದನ್ನು ಬಿಸಿಯಾದ ಹೆಂಚಿನ ಮೇಲಿಡಿ. 5 ನಿಮಿಷ ಮಧ್ಯಮ ಉರಿಯಲ್ಲಿ ಹಾಗು 7 ನಿಮಿಷ ಕಡಿಮೆ ಉರಿಯಲ್ಲಿ ಬೇಯಿಸಿ.
11. ಹಂಡಿಯನ್ನು ಒಲೆಯ ಮೇಲಿಂದ ತೆಗೆದು, ಮಸಾಲೆಯ ಬಣ್ಣವು ಒಂದೇ ಸಮವಾಗಿ ಹರಡುವವರೆಗೂ ಬಿರಿಯಾನಿಯನ್ನು ಕಲೆಸಿ.
12. ಈಗ ತರಕಾರಿಗಳ ಧಮ್ ಬಿರಿಯಾನಿಯು ಬಡಿಸಲು ಸಿದ್ದವಾಗಿದೆ!

*ಆಳವಾದ ಮತ್ತು ಅಗಲ ಬಾಯಿಯ ದೊಡ್ಡ ಪಾತ್ರೆ

##
ನೀವು ಅಡುಗೆ ಲೆಕ್ಕಾಚಾರದಲ್ಲಿ ನಿಪುಣರೆ?

ನೀವು ಬಾಷನಂತೆ 24 ಜನರಿಗೆ ಆಗುವಷ್ಟು ಸ್ವಾದಿಷ್ಟ ಬಿರಿಯಾನಿ ಮಾಡಬಲ್ಲಿರಾ? ಇಲ್ಲವೆ? ಪರವಾಗಿಲ್ಲ ಬಿಡಿ. ಸೈನಬಿ ಮಾಡಿದಂತೆ ನೀವು ಕೂಡ ಅವನಿಗೆ ಬೇಕಾದ ಹಲವಾರು ಮಿಶ್ರಣಾಂಶಗಳ ಅಳತೆ ಲೆಕ್ಕಾಚಾರ ಮಾಡಲು ಸಹಾಯ ಮಾಡಬಹುದು.

1. ಬಾಷನಿಗೆ 4 ಜನರಿಗೆ ಬಿರಿಯಾನಿ ಮಾಡಲು 1 ಈರುಳ್ಳಿ ಬೇಕಿದ್ದರೆ, 24 ಜನರಿಗೆ ಬಿರಿಯಾನಿ ಮಾಡಲು ಎಷ್ಟು ಈರುಳ್ಳಿ ಬೇಕಾಗಬಹುದು?

2. ಬಾಷನಿಗೆ 24 ಜನರಿಗೆ ಬಡಿಸುವಷ್ಟು ಬಿರಿಯಾನಿ ಮಾಡಲು ಹೂಕೋಸಿನ 72 ಹೂಗಳು ಬೇಕಿದ್ದರೆ, 3 ಜನರಿಗೆ ಬಡಿಸುವಷ್ಟು ಬಿರಿಯಾನಿಗೆ ಎಷ್ಟು ಹೂಗಳನ್ನು ಹಾಕಬೇಕು?

3. 6 ಜನರಿಗೆ ಮಾಡುವ ಬಿರಿಯಾನಿಯ ಅಡುಗೆವಿಧಾನದಲ್ಲಿ 3/4 ಬಟ್ಟಲುಗಳಷ್ಟು ಮೊಸರು ಹಾಕಲು ಹೇಳಿದ್ದರೆ, 48 ಜನರಿಗೆ ಮಾಡುವ ಬಿರಿಯಾನಿಗೆ ನಾವು ಎಷ್ಟು ಮೊಸರನ್ನು ಹಾಕಬೇಕು?

4. 5 ಜನರಿಗೆ ಬಿರಿಯಾನಿ ಮಾಡಲು ನಿಮಗೆ 4 ಚಮಚ ತುಪ್ಪ ಬೇಕಾಗುತ್ತದೆ. ಬಾಷನು 32 ಚಮಚ ತುಪ್ಪ ಹಾಕಿದ್ದರೆ, ಅವನು ಎಷ್ಟು ಜನರಿಗೆ ಅಡುಗೆ ಮಾಡುತ್ತಿದ್ದಾನೆ? 

5. 8 ಜನರಿಗೆ ಬಡಿಸುವಷ್ಟು ಬಿರಿಯಾನಿಗೆ ಎರಡು ಇಂಚಿನ 2 ಚಕ್ಕೆಗಳು ಬೇಕಾಗುತ್ತವೆ. 64 ಜನರಿಗೆ ಬಡಿಸುವಷ್ಟು ಬಿರಿಯಾನಿಗೆ ಎರಡು ಇಂಚಿನ ಎಷ್ಟು ಚಕ್ಕೆಗಳು ಬೇಕಾಗುತ್ತವೆ? 

ನೀವು ಲೆಕ್ಕಾಚಾರ ಮಾಡಿ ಮುಗಿಸಿದ ಮೇಲೆ, ಸರಿಯಾದ ಉತ್ತರಗಳಿಗಾಗಿ ಮುಂದಿನ ಪುಟ ನೋಡಿ. ಮೊದಲೇ ನೋಡಿ ಮೋಸ ಮಾಡಬಾರದು, ಸರಿಯೇ?

##
ಉತ್ತರಗಳು:

1. 6 ಈರುಳ್ಳಿಗಳು

2. 9 ಹೂಗಳು

3. 6 ಬಟ್ಟಲುಗಳು

4. 40 ಜನರು

5. 16 ಚಕ್ಕೆಗಳು

##
* License: [CC-BY]
* Text: Gayathri Tirthapura
* Illustration: Kabini Amin
* Translation: Geetha M.
* Language: kn

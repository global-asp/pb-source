# రాజావారి ఊరేగింపు

##
ఇంకా తెలతెలవారుతుండగానే పార్వతి, ఆమె తమ్ముడు లక్ష్మణ్ బౌద్ధమఠంలోనికి ప్రవేశించారు. వాళ్ళ నాన్న కుమ్మరి. మట్టికుండలు, పళ్ళాలు, చిన్న గిన్నెలు, గ్లాసులు మఠానికి ఇవ్వడానికి వాళ్ళిద్దరూ వచ్చారు. పార్వతి తన తలమీద బుట్టను కిందకు దింపి, చుట్టూ పరికించి చూసింది.

చుట్టూ ఉన్న చిన్న చిన్న గదులను చూస్తూ "ఇక్కడేనా బౌద్ధ సన్యాసులు ఉండేది?" అని అడిగింది.

"వాళ్ళు ఆ గదుల్లో ఉంటూ, బుద్ధుడిని కొలుస్తారు. ఈ స్థలాన్ని ‘విహార్’ అంటారు" అన్నాడు లక్ష్మణ్.
ఆ బుట్టల్ని వాళ్ళు వంటగది వరకు మోసుకెళ్ళారు. అక్కడ కాషాయ బట్టలు వేసుకున్న ఇద్దరు బౌద్ధ సన్యాసులు వంట పనిలో నిమగ్నమైవున్నారు.

"మీరు కుమ్మరం చేసే పిల్లలా... మీరు ఈ విహారానికి రావటం మొదటిసారా?" వాళ్ళలో ఒక సన్యాసి చిరునవ్వుతో అడిగాడు.

##
"అవును" అన్నాడు లక్ష్మణ్.
"తోటలు, చెరువులతో మీ ఆరామం చాలా అందంగా ఉంది" అంది పార్వతి.

"మీరు మా మందిరాన్ని చూడాలి" అన్నాడు ఒక సన్యాసి.
కుండలకు, ఇతర పాత్రలకు డబ్బులు ఇస్తూ "మీరు అక్కడ చాలా ఆసక్తికరమైన వ్యక్తిని కలవచ్చు" అన్నాడు నవ్వుతూ...

వాళ్ళు మందిరంలోకి అడుగు పెట్టగానే, వాళ్ళ కళ్ళు
ఆశ్చర్యంతో పెద్దవయ్యాయి, అది అంత అందంగా ఉంది. చెక్క స్తంభాల మీద నాజూకైన బొమ్మలు చెక్కి ఉన్నాయి, గోడల మీద అద్భుతమైన చిత్రాలు వేసి ఉన్నాయి. నేల మీద మెత్తని తివాచీలు పరిచి ఉన్నాయి. వాళ్ళ ఎదురుగా ఉన్న మందిరంలో గుండ్రటిరాయి మీద బుద్ధుని పాదాలు చెక్కి ఉన్నాయి. ఆ రాయి పూలతో అలంకరించి ఉంది. దాని ఎదురుగా చిన్న పాత్రల నుండి సాంబ్రాణి పొగ వస్తోంది.

ఒక వ్యక్తి ఆ మందిరానికి ఎదురుగా కూర్చుని ధ్యానం చేస్తున్నాడు. అతని చేతిలో జపమాల ఉంది. అతను నూలు అంతరీయాన్ని ధోవతిలాగా కట్టుకుని, పట్టు ఉత్తరీయాన్ని శాలువాలాగా కప్పుకున్నాడు. అతని మెడ, చెవులు, చేతులకు బంగారు ఆభరణాలు ఉన్నాయి.
పిల్లలు రావడం విని, ఆయన కళ్ళు తెరిచాడు.

"మన్నించండి స్వామీ! మీ ధ్యానాన్ని భంగం చేసామా?" అన్నది పార్వతి వెంటనే. ఆయన చిరునవ్వుతో...

"లేదు, మీరు నాకు ఏ భంగమూ కలిగించలేదు. అయినా మీ ఇద్దరూ ఇక్కడేం చేస్తున్నారు?"
"మేం వంటశాలకు కుండలు, గిన్నెలు తీసుకువచ్చాం. మా నాన్న కుమ్మరి" చెప్పాడు లక్ష్మణ్.

##
"ఆహా...! కుమ్మరి చక్రం మీద మీరు పని చేయగలరా?"
పార్వతి తల అడ్డంగా ఊపింది. "ఉహు... కానీ ప్రయత్నిస్తాం."

"మా కుండలు వంకర టింకరగా తయారవుతాయి...!" పూర్తి చేశాడు లక్ష్మణ్ నవ్వుతూ!

"నాకు కుండలకు రంగులు వేయటం ఇష్టం. సున్నం రాయితో తెల్లరంగుని, నూనె దీపం మసితో నల్లరంగుని వేస్తాను."

"కుండల మీద ఏ బొమ్మలు వేస్తావు?" కుతూహలంగా అడిగాడు ఆ వ్యక్తి.
"పూలు, ఆకులు, మబ్బులు, పక్షులు...!" వాటి ఆలోచనలో తేలుతూ అంది పార్వతి .

నీలాగే నేనూ బొమ్మలు వేయగలిగితే ఎంత బావుంటుంది. కానీ, నాకు కత్తియుద్ధం మాత్రమే తెలుసు!

"అంటే.... మీరు బౌద్ధ సన్యాసి కారా...?"

ఆ వ్యక్తి తలూపుతూ... "ఒకప్పుడు నేను సైనికుడిని. బుద్ధుడి సూత్రాల్ని నమ్మిన తరవాత యుద్ధం చేయటం మానేశాను."

"ఈ విహారంలో ఒక ఆసక్తికరమైన వ్యక్తి ఉన్నాడని
వంటశాలలోని సన్యాసి చెప్పారు... ఆ వ్యక్తి మీరేనా?"
ఆయన నవ్వాడు... "లేదు, నేను రాజభవనంలో పని చేస్తున్న విశ్రాంత సైనికుడిని!"

"చక్రవర్తి అశోకుని రాజభవనంలోనా! మీరు ఎంత
అదృష్టవంతులు!" లక్ష్మణ్ కళ్ళు వెలిగాయి.

"ఎందుకు?" ఆయన ఆశ్చర్యంగా చూశాడు.
"మీరు చక్రవర్తిని రోజూ చూడవచ్చు. ఎంతోకాలంగా పాటలీపుత్ర నగరంలో నివసిస్తున్నా, ఇప్పటివరకు మేం ఆయన్ను చూడనేలేదు."

##
ఆయన తల వెనక్కి వాల్చి గట్టిగా నవ్వాడు.
"చక్రవర్తి చూడాల్సినంత గొప్ప వ్యక్తి అయ్యుండరని
అనుకుంటాను. ఆయన అంత అందమైనవాడేమీ కాదు...!"
"తప్పకుండా చూడదగ్గవారే! ప్రపంచం మొత్తం మీద ఆయన శక్తివంతుడైన చక్రవర్తి...!" పార్వతి దృఢనమ్మకంతో అంది.

"నువ్వు అలా అంటే సరే...!" అంటూ ఆయన వెళ్ళటానికి లేచాడు. తలలు నిమిరి ఆశీర్వదిస్తూ... "మీరు తప్పకుండా చక్రవర్తిని కలుస్తారు... ఎవరికి తెలుసు, ఏదో ఒకరోజు ఆయన మిమ్మల్ని ఆశ్చర్యపరచవచ్చు...!" అంటూ నవ్వుతూ
నడిచి వెళ్ళిపోయాడు.

కొన్ని రోజులు గడిచాయి. ఒకరోజు పార్వతి, లక్ష్మణ్ వాళ్ళ నాన్నకి సహాయం చేస్తున్నారు. లక్ష్మణ్ బంకమట్టిని పిసుకుతున్నాడు. నాన్న కుమ్మరి చక్రం మీద మట్టిదీపాల్ని తయారు చేస్తుంటే, పార్వతి వాటిని ఎండలో పేరుస్తోంది.

##
హఠాత్తుగా, వాళ్ళ స్నేహితుడు కేశవ పరిగెత్తుకుంటూ వచ్చి "త్వరగా రండి. రాజుగారి ఊరేగింపు ఇటుగా వస్తోంది" అన్నాడు.

మరుక్షణంలో వాళ్ళు బౌద్ధమఠానికి వెళ్ళే దారి వెంట పరిగెత్తసాగారు. అశోక చక్రవర్తి, రాణి మహాదేవి కలిసి బౌద్ధమఠానికి ప్రార్థన చెయ్యటానికి వస్తున్నారని కేశవ చెప్పాడు. బాటకు ఒక వైపుగా నిలబడి, వస్తున్న ఊరేగింపును కళ్ళు విప్పార్చి వాళ్ళు చూస్తున్నారు.

మెరుస్తున్న బల్లేలు పట్టుకున్న సైనికులు ముందు ఉన్నారు. వాళ్ళ వెనక టకటక లాడుతూ రథాలు వచ్చాయి. తరువాత వారికి ఆశ్చర్యం కొల్పుతూ మహిళా సైనిక బృందం వరస క్రమంలో నడుస్తూ వచ్చింది. ప్యాంట్లు, పొడవాటి కోట్లు, కొనదేరిన టోపీలు ధరించి ఆ మహిళా సైనికులు పెద్ద కత్తుల్ని పట్టుకుని కవాతు చేస్తూ వస్తున్నారు.

"మహిళా సైనికులా!" పార్వతి ఆశ్చర్యపోయింది.
"నీకు తెలియదా...?" కేశవ నవ్వుతూ అన్నాడు, "చక్రవర్తికి ఎప్పుడూ వీరే రక్షణనిస్తారు. వాళ్ళు గొప్ప యోధులు, కొండ ప్రాంతంనుంచి వచ్చినవాళ్ళు."

ఆ తరువాత డోళ్ళు, భేరీలు వాయిస్తూ కొందరు వచ్చారు. తరవాత ఒక పెద్ద ఏనుగు అటు ఇటూ ఊగుతూ వచ్చింది. దాని చెవుల మీద రంగురంగుల బొమ్మలు వేసి ఉన్నాయి. దాని వీపు మీద అంబారి ఉంది. అందులో చక్రవర్తి అశోకుడు, మహారాణి కూర్చుని ఉన్నారు. వాళ్ళ వెనక ఒక మనిషి వాళ్ళకి గొడుగు పట్టుకుని కూర్చున్నాడు.

ఎంత ఆసక్తికరమైన దృశ్యం అది!
ఏనుగు దగ్గరవుతున్న కొద్దీ లక్ష్మణ్, చక్రవర్తి ముఖాన్ని చూడాలని తల పైకెత్తి చూస్తూంటే ఆశ్చర్యంతో అతని నోరు తెరుచుకుంది.

ఖరీదైన బట్టల్లో, అందమైన విలువైన నగలతో, బంగారు తలపాగాతో ఉన్న వ్యక్తి, తాము బౌద్ధ విహారంలో కలిసిన వ్యక్తే!

"పార్వతీ... చూడు!" లక్ష్మణ్ కేక పెట్టాడు.
"ఆయన, విహారంలో మనం కలిసిన స్నేహితుడు!"
వాళ్ళు ఆనందోత్సాహాలతో గెంతటం, అరవటం మొదలుపెట్టారు. ఆ శబ్దం ఎక్కడిదా అని చూస్తూ అశోక చక్రవర్తి ఆ పిల్లల్ని గుర్తుపట్టి, చిరునవ్వుతో చేయి ఊపాడు. పిల్లలు పులకరించి పోయారు. కేశవ వారి వైపు కళ్ళు పెద్దవి చేసి చూస్తూ "ఇప్పుడు మిమ్మల్ని చూసి చక్రవర్తి చేయి ఊపారా? మీరు ఆయన్ను కలిశారా?" అన్నాడు.

"అవును! విహారంలో కలిశాం... మమ్మల్ని ఆయన
ఆశీర్వదించారు కూడా... చాలా ఆనందకరమైన
విషయం కదూ...!" అంటూ పార్వతి, లక్ష్మణ్ ఆనందంగా గిరగిరా తిరిగారు.

"భలే అదృష్టవంతులు మీరు!" అన్నాడు కేశవ ఆనందంగా.

##
తమాషా చారిత్రిక వాస్తవాలు
1. పార్వతి, లక్ష్మణ్ 2300 సంవత్సరాల క్రితం మౌర్యవంశం చక్రవర్తి అశోకవర్ధనుడి పరిపాలనా కాలంలో ఉండేవాళ్ళు. వాళ్ళు పాటలీపుత్రం అనే నగరంలో జీవించేవాళ్ళు. దానినే ఇప్పుడు ‘పాట్నా’ అని పిలుస్తారు.

2. అశోకుడు బౌద్ధమతాన్ని స్వీకరించిన తరువాత యుద్ధం చేయడం మానేశాడు. కళింగ యుద్ధంలో జరిగిన క్రూర రక్తపాతాన్ని చూసి బౌద్ధమతాన్ని స్వీకరించాడు. స్వతంత్ర గణతంత్ర భారతదేశానికి చిహ్నం అయిన అశోక స్తంభం, ఆయన పరిపాలనలో చెక్కబడింది.

##
3. అశోకవర్ధనుడి పూర్తి పేరు - "అశోక దేవానాం ప్రియదర్శి" అని స్తంభం మీద చెక్కి ఉంది. దాని అర్థం, అశోకుడు ‘దేవుళ్ళ ప్రేమకు పాత్రుడు, అందమైనవాడు’ అని!

4. బౌద్ధులకు పవిత్రమైన గుండ్రటి కట్టడం అయిన బౌద్ధ స్థూపాన్ని మొట్టమొదటగా అశోకుడు కట్టించాడు. ప్రపంచంలో అతి పురాతనమైన ఈ స్థూపం, మధ్యప్రదేశ్ లోని సాంచీలో ఈనాటికీ భద్రంగా ఉంది.

##
5. మౌర్యుల కాలంలో ప్రజలు ఏం తినటానికి ఇష్టపడేవాళ్ళు? వాళ్ళు ఇప్పుడు మనం తింటున్న పరమాన్నం, పాయసం, రొట్టెలు, కూరలు, నెయ్యి, పెరుగు, చివరకు ఆవకాయ కూడా తినేవాళ్ళు.

6. ప్రజలు మూడు రకాల దుస్తుల్ని వేసుకునేవాళ్ళు. ధోవతి, లుంగీలాగా చుట్టుకునే ‘అంతరియా’, అంతరియాను నడుముకు కట్టి ఉంచే పట్టీలాంటి వస్త్రం ‘కాయాబంధ్’, పైభాగాన్ని కప్పుకునే పొడవాటి వస్త్రం, శాలువాలాంటి ‘ఉత్తరీయం’.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Ambika Ananth
* Language: te

# पप्लू राक्षसः

##
कदाचित् कश्चनलघुराक्षसः आसीत्। तस्य नाम पप्लू इति। तस्य वयः 9 वर्षाणि। सः अन्यराक्षससदृशः नासीत्। ते सर्वे कलहप्रियाः। पप्लू तु कलहं निन्दति स्म। तस्य अन्यानि राक्षसमित्राणि राक्षसीगोधिकानां कर्णौ निष्पीडयन्तः, व्याघ्राणां पुच्छम् अकर्षन्तः कलहायमानाः भवन्ति स्म। तस्मिन् समये पप्लू स्वमित्राणां संरक्षणं करोति स्म।

पप्लू विषये तस्य माता अतीव चिन्ताक्रान्ता आसीत्। एकस्यां रात्रौ यदा पप्लू निद्रामग्नः आसीत् तदा सा पप्लूं जागरितवती। 

"पुत्र, त्वम् अस्मत् जातिजनेषु सुखेन जीवितुं न शक्नोषि। अहं त्वां सामन्यमानवनिवासयोग्यं ग्रामं प्रति नयामि।  तत्र ग्रामप्रमुखेन राघववर्येण सह निवस।" इत्युक्त्वा ग्रामसमीपं नीतवती। ग्रामात् अनतिदूरे स्थित्वा पप्लूं नेत्रे निमीलयितुम् उक्तवती।

##
पुनः नेत्रोन्मीलने सति सः आश्चर्यचकितः अभवत्। यतः द्वावपि वामनौ अभवताम्। पप्लू-माता पप्लूं राघववर्याय समर्प्य प्रतिगतवती।

शीघ्रमेव पप्लू ग्रामीणबालकैः सह मैत्रीं प्राप्तवान्। एकस्मिन् दिने राघववर्यः सविचारं गृहं प्राप्तवान्।

"अस्मत् ग्रामात् बहिर्गमनमार्गम् अङ्गार इति कश्चन चोरः अवरुद्धवान् अस्ति। कृषिभूमिं प्रति गमनमिदानीं सर्वदा न शक्यते। इदानीं ग्रामीणां सर्वे बुभुक्षया मरणमेव प्राप्नुयुः।" इति सखेदमुक्तवान्।

कथञ्चित् अहं किमपि कुर्याम् इति सङ्कल्पितवान् पप्लू। सपदि ग्रामत्यागसमये माता किमपि मन्त्रमुपदिष्टवती इति स्मृतवान्।

##
सः पुनः राक्षसवत् भूत्वा अङ्गारं प्रतिरोद्धुं शक्नोति।

परन्तु पप्लू तं मन्त्रं स्मर्तुं न शक्नुवन्नस्ति। कर्णौ निष्पीडितवान्। शीर्षासने स्थितवान्। किमपि कृतवान् चेदपि मन्त्रस्य स्मरणं नाभवत्।

एतावता तस्य पृष्ठतः कश्चन लघुबालायाः कण्ठध्वनिः शृतः।  "पप्लू भ्रतः! मया सह क्रीलतु" इति। सः ध्वनिः पार्श्वगृहे विद्यमानस्य वर्षद्वयस्य सोन्याः। सा इदानीमपि स्पष्टं भाषितुं न शक्नोति। पप्लूसोन्योः मित्रता अधिका। पप्लू तां बालिकां उपरि क्षिप्त्वा गृहीतवान् च। तावता सा बाला गीतगानम् आरब्धवती।

"पप्लू भ्रातः पप्लू भ्रातः, मह्यं भवतः इद्रजालकृत्यं प्रदर्शयतु।" इति

##
पप्लू निश्चेष्टः समभवत्। एतानि वाक्यानि कुत्रचित् श्रुतपूर्वाणि इव प्रतिभाति। सपदि अन्तः गत्वा एकं नीलवर्णशिलाखण्डं गृहीत्वा प्रत्यागतवान्।

इदानीं मात्रा उक्तं मन्त्रं स्मृतवान्।

"पुत्र! एतं शिलाखण्डम् उपरि क्षिप्त्वा मन्त्रममुम् उच्चर। "त्वामुपरि क्षिप्त्वा, सहसा गृह्णामि। मम इद्रजालकृत्यं मा विस्मर।" इत्यमुं मन्त्रं माता उक्तवती आसीत्।

पप्लू शिलाखण्डमुपरि क्षिप्त्वा मन्त्रमुच्चरितवान्। सपदि वायुपूरवत् उन्नतः जायमानः इव अनुभूतवान्। 'फर् फर्' इति कञ्चन शब्दमपि शृतवान्। किमिदमित्यवलोकनेन स्वकीयानि वस्त्राणि छिन्नानि जायमानानि सन्तीति अभिज्ञातवान्। कुत्रचित् निगूहनेन विना ग्रामस्य मध्ये वस्त्ररहितेन स्थातव्यं भविष्यतीति स्मृत्वा अरण्यम् अभिमुखीकृत्य धावितवान्।

##
'फर् फर्' इति शब्दः श्रूयमाणः आसीदेव। वस्त्ररहितः जातः इति अभिज्ञाय अरण्यस्य कस्मिँश्चित् गहनं प्रदेशं गत्वा तत्र उपविष्टवान्। मन्त्रे कमपि पदं त्यक्तवान् अतः तेन सह स्वकीयानि वस्त्राणि स्वेन सह न प्रवृद्धानि।

इदानीं किं करवाणि। सः राक्षसः तु जातः। परन्तु चिन्तितं कार्यं कर्तुं न शक्नोति। वस्त्रेण विना बहिः गमनं कथम्? तस्मै इदानीं वस्त्राणि अपेक्षन्ते। किन्तु अकस्मात् बृहत्परिमाणयुतानि वस्त्राणि कथं वा उपलभ्यन्ते?

एतावता कश्चन कण्ठध्वनिः श्रुतः। सः अधः दृष्टिं प्रसारितवान्। राघववर्यः आगतः आसीत्।

"भवान् उन्नतकायः सन् कुत्रापि पलायितवान् इति सोनी उक्तवती। एषा विचित्रा कथा का इति ज्ञातुं भवन्तमन्विषन् आगतवान्।" इत्युक्तवान् राघववर्यः।

"मात्रा उक्तं मन्त्रमुच्चार्य अहं पुनः राक्षसः समभवम्। इदानीमहम् अङ्गारं तस्य दलं  च प्रतिरोद्धुं  शक्नोमि।" इत्युक्तवान् पप्लू

"तर्हि विलम्बः कथं?" इति त्वरां कृतवान् राघववर्यः।

"मया सह मम वस्त्राणि न प्रवृद्धानि। मम शरीरे वस्त्राणि न सन्ति। अहं बहिः कथमागच्छेयम्?" इति पृष्टवान् पप्लू

राघववर्यः ग्रामं गत्वा सर्वान् सौचिकान् आहूतवान्। किञ्चित् कालानन्तरं 21 सौचिकाः तस्य पुरतः उपस्थिताः अभवन्।

##
राघववर्यः सर्वेषां पुरतः समस्यामुपस्थापितवान्। "यथा शीघ्रं पप्लू निमित्तं कुर्ता-पैजमा सीवनीये।" इति आदिष्टवान्।

सपदि पप्लू निमित्तं 'वस्त्रसीवनमिति' यज्ञमारब्धम्। पप्लू निमित्तं वस्त्रपरिमाणमापनाय सौचिकाः पप्लू हस्तयोः पादयोः भुजयोः उपरि आरोहाणावरोहणं दृष्ट्वा कस्यापि हासः अनागतः न तिष्ठति। सम्पूर्णः अपि ग्रामः एकीभूय यस्य पार्श्वे यावत् वस्त्रं आसीत् तावत् सर्वं एकत्र आनीतवन्तः। सोनी अपि स्व पुत्तलिकायै आच्छादनाय स्थापितं लघुवस्त्रखण्डमपि सौचिकाय दत्तवती।

सप्तवादनं यावत् पप्लू निमित्तं वस्त्राणि सिद्धानि अभवन्। वस्त्राणि धृत्वा उत्साहाने उत्थितः अभवत् पप्लू। तदा पप्लू ग्रामे उन्नतकायस्सन् स्थित्वा भिन्नभिन्नवर्णयुक्तं कुर्ता-पैजामा धृत्वा सुन्दरः दृश्यते स्म। तद्दृश्यं दृष्ट्वा सर्वे उत्साहेन करताडनम् आरब्धवन्तः।

##
मध्यरात्रिः अभवत्। अङ्गारः तस्य दलश्च गहननिद्रायाम् आसीत्। द्वौ दलसभ्यौ पर्यवेक्षणरतौ आस्ताम्। अकस्मात् अङ्गारः जागरितः अभवत्।

तेन कश्चन विचित्रः शब्दः शृतः। उत्थाय खड्गं गृहीत्वा पटगृहात् बहिरागत्य स्थितवान्। सर्वे दलसभ्याः खड्गान् लगुडान् भल्लान् च गृहीत्वा  पटगृहेभ्यः बहिरागच्छन्तः आसन्।

'उष्.......' इति शब्दः पुनः श्रुतः। सः शब्दः क्रमशः वर्धमानः आसीत्।

आङ्गरः आत्मनः परितः दृष्टवान्। वातवृष्टिः आयातीव प्रतिभाति। शब्दः कर्णरन्ध्रकारकः इव संवृत्तः। वृक्षाः डोलायमानाः सन्ति।

"ऊष्......., ऊष्......"

आङ्गारः वायौ उत्थितवान्। सः हस्तौ पादौ चालयन् कुत्रचित् स्थातुं प्रयतमानः आसीत्। तथापि न शक्तवान्। सः आकाशेडयमानः आसीत्। तस्य वामपार्श्वे तस्य प्रमुखानुचरः 'जर्नैल्' उड्डीयमानराक्षसगोधिका इव दृश्यते स्म तदा। तस्य दक्षिणपार्श्वे 'तल्वार्' इति कश्चन अनुचरः सर्वैः इव वायौ डयमानः सन् पुरतः स्थितं खड्गं ग्रहीतुं महत्प्रयत्नं कुर्वन्नासीत्।

अङ्गारस्य दले खड्गचालननिपुणः एषः तल्वारः।

किञ्चित् कालानन्तरं जले किमपि पतितमिव शब्दः अश्रूयत।

##
चोरदलम् अवरुद्धस्य ग्रामस्य दक्षिणदिशि प्रवहमानायां नद्यां पतितः अस्ति सर्वः चोरदलः।

सर्वे तरन्तः तटं प्राप्य शैत्येन कम्पमानाः आसन्। तावता काचन छाया तान् आक्रान्तवती।

"दुष्ट! अङ्गार!" इति गर्जितवती सा छाया। सः कण्ठध्वनिः तस्मिन् अन्धकारे महाकम्पः इव सञ्जातः।

अङ्गारः भयेन 'हा'  इति शब्दं कृतवान्। बाल्यावस्थायां जिलेबीमिष्टान्नस्य पितुः भागम् आस्वादनसमये पितरि गर्जिते सति यावत् भयं प्राप्तवान् तावत् भयमिदानीं प्राप्तवान्।

"इदानीं एतावदेव भाययित्वा त्यजामि त्वाम्। पुनरेकवारं, त्वं वा तव दलं वा अस्य ग्रामस्य परिसरेषु कुत्रचित् वा दृश्यध्वे तर्हि शरीरं खण्डशः चूर्णीकरोमि। जागरूको भव" इत्युक्तवती सा छाया

"अस्तु, वयम् अस्मात् ग्रामात् सहस्रयोजनदूरे एव तिष्ठामः। पुनरत्र नागच्छाम छाया इत्यु समादत्तवान् अङ्गारः

"इदं स्मर। गच्छ इतः त्वत्सु कोऽपि ग्रामपरिसरेषु दृष्टः चेत् चूर्णीकृत्या जले मीनेभ्यः आहाररूपणे क्षिपामि।" इत्युक्तवती सा छाया

" अस्तु, तथैव, किन्तु भवान् कः? कृपया विवृणोतु। भवान् अस्मिन् परिसरे कदापि न दृष्टपूर्वः।" इति भयेन पृष्टवान् अङ्गारः

##
"अहं अस्य ग्रामस्य रक्षकः" इति पप्लू उत्तरितवान्।

पुनः दशक्षणान् स्थित्वा "मम नाम पप्लू राक्षसः।"  इति गम्भीरस्वरेण उक्त्वा ग्रामस्य दिशि प्रस्थितवान् पप्लू।

तस्मिन् रात्रावेव आङ्गारः, तस्य अनुचराः सर्वे ग्रामं त्यक्त्वा पलायितवन्तः। पुनः ते तस्मिन् दिशि नागताः एव।

यद्यपि पप्लू पुनः स्वस्य लघु-आकारं धृतवान्।  तथापि तस्य अभिधानं तु पप्लूराक्षसः इत्येव स्थिरमभवत्। बाला सोनी अपि पप्लूराक्षसः इत्येव आह्वयति।

##
* License: [CC-BY]
* Text: Ramendra Kumar
* Illustration: Zainab Tambawalla
* Translation: Subrahmanyam Viriventi
* Language: sa

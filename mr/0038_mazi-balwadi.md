# माझी बालवाडी

##
ही पहा माझी शाळा. हिला बालवाडी म्हणतात. 

##
मोनू आणि मी बालवाडीत जातो. मोनू माझा भाऊ आहे. 

ही शाळा आमच्यासारख्या छोट्या मुलांची आहे. 

##
आम्ही आमच्या चपला दारात काढून ठेवतो. 

चपला रांगेत ठेवायच्या असतात. 

ओळीत मांडलेल्या चपला छान दिसतात. 

##
आम्ही डबे भिंतीजवळ ठेवतो. 

काहींचे डबे मोठे असतात तर काहींचे लहान. 

पाण्याच्या बाटल्या वर अडकवून ठेवतो. 

बाटल्या निरनिराळ्या रंगाच्या असतात. 

लाल, हिरव्या, निळ्या... 

##
मला अंक मोजायला खूप आवडते. मोनू ठोकळ्यांबरोबर खेळतो. 

तो सारखे सारखे ठोकळे लावत असतो आणि ते सारखे पडत असतात. 

मला ठिपक्यांचे पत्ते आवडतात. 

ताई म्हणते, “या खेळण्यांबरोबर खेळल्यावर आपण खूप हुशार होतो.” 

##
आम्ही पुस्तकेपण वाचतो. काही पुस्तकांमध्ये चित्रे असतात. 

ताई आम्हाला अ-आ-ई शिकवते. 

ती म्हणते कशी, “तू पटकन अक्षरे ओळखतेस.” 

पण मला वाचतासुद्धा येते हे तिला कुठे माहीत आहे? आता गोष्ट ऐकायची वेळ झाली. 

##
आमच्या ताईकडे बोलक्या बाहुल्या आहेत. ताई गोष्ट सांगताना बाहुल्यांचा वापर करते. 

असे वाटते, बाहुल्याच गोष्ट सांगत आहेत. माझ्या मित्रांना पण तसेच वाटते. 

त्यांना खूप गंमत वाटते. पण मला माहीत आहे, बाहुल्या काही बोलत नाहीत. 

##
आमची ताईच गमतीदार आवाज काढून बोलत असते. 

आता खेळायची वेळ झाली. मला खेळायला खूप आवडते. 

बालवाडीत खूप चिकण माती आहे. 

एक टब भरून! मोनू मातीचे खूप छान आकार बनवतो. 

##
मला पण मातीची फळे, फुले 

आणि खेळणी बनवता येतात. 

चार वाजले की शाळेची घंटा होते. 

आई आम्हाला न्यायला येते. 

मी पटकन जाऊन आईला बिलगते. 

मोनूला हे अजिबात आवडत नाही. 

मग तो चिडतो. 

बालवाडीत खूप मजा येते. 

पण घरी जाताना आणखी मजा येते. 

##
* License: [CC-BY]
* Text: Rukmini Banerji
* Illustration: Sheetal Thapa
* Translation: Meera Tendolkar
* Language: mr

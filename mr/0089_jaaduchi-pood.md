# जादूची पूड

##
कोणे एके काळची गोष्ट. इरावती नदीच्या काठी एका छोट्याशा खेड्यात थुजा नावाची तरुणी राहत असे. थेंगी नावाच्या देखण्या तरुणाशी तिचा संसार सुरू होता. पण तिला एक चिंता सतावत होती. तिचा नवरा स्वत:ला किमयागार समजत असे. तो सदा कचर्‍यापासून सोने तयार करण्याच्या स्वप्नामध्ये बुडून गेलेला असे. रात्रं-दिवस आणि महिनोन् महिने तो यावर प्रयोग करण्यात मग्न असे.

आपल्याला एक दिवस फार मोठे यश मिळेल असे थेंगीला वाटायचे. लवकरच त्याच्यांकडचे सर्व पैसे संपले आणि पोटाला रोजचे दोन घास मिळण्याची मारामार झाली. सहाजिकच थुजाला खूप काळजी वाटू लागली.

थुजाने आपल्या नवर्‍याला सुचवले, “अशा प्रकारे घर चालवणं अवघड आहे. तू आता लवकरच एक नोकरी शोध.” पण थेंगी ऐकायला तयार नव्हता. ”मी आता यशाच्या खूप जवळ आहे. अशा वेळी मी नोकरी का शोधू? कोणी कल्पना देखील करू शकणार नाही इतके आपण श्रीमंत होणार आहोत.“

थुजा निराश झाली आणि आपल्या वडिलांकडे गेली. तिचे वडील, त्यांचं नाव थेट, एक चतुर माणूस होता. थुजाने वडिलांना आपली समस्या सांगितली. आपला जावई किमयागार आहे हे ऐकून थेट यांना खूप आश्‍चर्य वाटले. त्यांनी थोडा विचार केला आणि आपल्याला भेटण्यास थेंगीला पाठवून दे असे तिला सांगितले.
थुजा समाधानाने घरी परतली. तिला खात्री होती की आपले वडील निश्‍चितच काहीतरी उपाय काढतील.

दुसर्‍या दिवशी थेंगी आपल्या सासर्‍याच्या घरी आला. सासरे आपली खरडपट्टी काढतील असे त्याला वाटले होते. पण प्रत्यक्षात वेगळेच काही घडले.

थेट यांनी त्याला बाजूला नेले व पुटपुटले, “लहानपणी मी सुद्धा तुझ्यासारखा किमयागारच होतो.” त्यानंतर दुपारभर त्या दोघांनी थेंगीच्या कामाबद्दल चर्चा केली.

##
शेवटी थेट उभे राहिले आणि म्हणाले, “थेंगी, मी तुझ्या वयाचा असताना जे काही केलं होतं ते सर्व तू केलं आहेस. खरचं, तू आता यशाच्या उंबरठ्यावर आहेस. तुझं अभिनंदन! पण एक महत्त्वाची वस्तू तू तुझ्या प्रयोगात वापरलेली नाहीस असं दिसतं. कचर्‍यापासून सोनं तयार करताना शेवटच्या टप्प्यामध्ये तुला याची गरज लागेल हे माझ्या आत्ता लक्षात आलंय. पण काय करू? मी आता खूप म्हातारा झालो आहे. या कामासाठी लागणारी मेहनत मी करू शकणार नाही...”

थेंगी उत्साहाने म्हणाला, “ती वस्तू कोणती आहे ते मला सांगा. तुमच्यासाठी ती वस्तू मी मिळवून देईनच.” अखेर आपल्या प्रयत्नांची फळं लवकरच मिळणार आहेत असे त्याला वाटू लागले.

“तुझ्यात उत्साह संचारला आहे हे खूप छान झालं,” थेट म्हणाले. “मुला, ती रहस्यमय वस्तू म्हणजे फक्त केळीच्या पानांवर आढळणारी चांदीची पूड होय.

##
त्यासाठी तुला स्वत: केळीची झाडे लावावी लागतील आणि त्यांच्यावर काही मंत्रोपचार करावे लागतील . मग ती झाडे जशी वाढतील तशी त्यांच्या पानांवरची पूड परिणामकारक होईल.” “अशी किती पूड आपल्याला लागेल?” थेंगीने विचारले. थेट यांनी किती लागेल ते सांगितले.

“एवढी!” थेंगी आश्‍चर्याने ओरडला “अहो त्यासाठी तर केळीची शेकडो झाडं लागतील!”
“मुला , म्हणूनच मी भीत होतो की हे काम माझ्या हातून कसं होणार?”

“तुम्ही काही काळजी करू नका बाबा!” थेंगी उत्तरला. “मी हे काम करीन.” संध्याकाळी म्हातार्‍या थेटने आपल्या जावयाला जादूचे मंत्र शिकवले व केळीची बाग लावण्यासाठी काही पैसे उसने दिले. दुसर्‍याच दिवशी थेंगीने आपल्या घराजवळ जमिनीचा एक लहान तुकडा विकत घेतला आणि त्याची साफसफाई केली. जमिनीत खड्डे खणून, सूचना मिळाल्याप्रमाणे, जादूने भारलेले मंत्र उच्चारत त्याने केळ्याची रोपे काळजीपूर्वक लावली.

##
दररोज तो शेतावर जाऊन रोपांची निगा राखत असे. तण काढणे व किटकनाशके फवारणे अशी कामे तो आनंदाने करत असे. जेव्हा रोपं मोठी होऊन त्यांना केळी लागू लागली तेव्हा पानांवरील चांदीची पूड त्याने काळजीपूर्वक गोळा करून एका पेटीत ठेवली. मात्र ती पूड खूपच कमी होती म्हणून थेंगीने आणखी जमीन खरेदी केली व त्यावर पुन्हा खूप केळीची रोपं लावली. हवी तेवढी पूड मिळवीनच अशी त्यानं जिद्द ठेवली होती. अनेक वर्षांच्या प्रयत्नांनी थेंगीला पाहिजे तेवढी पूड मिळाली. 

खूपच उत्साहाने थेंगी आपल्या सासर्‍याच्या घरी पोहोचला. आता त्याला लवकरच कचर्‍यापासून सोने बनवता येणार होते.

”बाबा, हे पहा. शेवटी हवी तेवढी जादूची पूड मी मिळवलीच,” थेंगी उद्गारला.

थेट खूष झाले. ”सुंदर, खूपच छान! शेवटी तू ते मिळवलंसच. थेंगी, मला तुझा खूप अभिमान वाटतो.

आता मी तुला कचर्‍यापासून सोनं कसं बनवायचं ते दाखवतो. पण त्यासाठी आपल्याला थुजाची मदत लागेल. आपण तिला बोलवूया.“ थेंगी थोडासा गोंधळला. पण वेळ न दवडता पळतच जाऊन तो आपल्या बायकोला घेऊन आला.

”थुजा, जेव्हा तुझा नवरा जादूची पूड गोळा करत असे तेव्हा तू त्या केळ्यांचे काय करत होतीस?”

थेट यांनी तिला बघून विचारले. ”का बरं बाबा? मी सर्व केळी विकून त्याच्यातूनच तर घर चालवत असे,” थुजा म्हणाली.

”तसं असेल तर तू काही पैसे पण शिल्लक टाकले असशील ना? कारण थेंगी भरपूर केळी पिकवत असे,” थेट बोलत होते.

”हो,” थुजाने दुजोरा दिला.
“आम्हाला ते दाखवशील काय ?” थेटने प्रश्‍न केला.

“अवश्य, ते सर्व मी घरी जपून ठेवले आहेत.” ते तिघेही थेंगीच्या घरी गेले . जपून ठेवेलेली काही पोती थुजाने माळ्यावरून खाली उतरवली. थेटने ती पोती उघडून, त्यात आत डोकावून पाहिले आणि हसला. त्यातले एक पोते त्यांनी टेबलावर ओतले.

अहाहा... सोन्याच्या चमचमणार्‍या नाण्यांचा ढीगच तिथे पडला! नंतर शेतामध्ये जाऊन थेट एक ओंजळभर माती घेऊन आले आणि नाण्यांच्या बाजूला त्यांनी ती माती ठेवली.

थेंगीकडे पाहत थेट म्हणाले, “थेंगी, हे पहा, तू कचर्‍यामधून सोने काढून दाखवले आहेस!” आश्‍चर्यात बुडून गेलेला थेंगी आता अत्यंत खूष झाला. तो आता मोठा श्रीमंत झाला होता! त्यानंतर पुन्हा कधीही थेंगीने जादूची पूड केळीच्या पानांवरून गोळा केली नाही. पण केळीची शेती त्याने चालूच ठेवली. कचर्‍यातून सोने काढायचा अत्यंत सरळ आणि चांगला धडा त्याच्या  किमयागार  सासर्‍याने त्याला घालून दिला होता. थेंगीला पुन्हा कधीच जादूच्या पुडीची गरज लागली नाही.

##
जादूचे केळे

थेंगीने पाहिलेली केळीच्या पानावरची जादूची पूड आश्‍चर्यकारक होती ना? आता तुमच्या मित्रांना जादूच्या केळ्याचा आश्‍चर्यजनक खेळ दाखवणार का? त्यांना सांगा की एक नवीन प्रकारचं केळं नुकतंच शोधून काढलं आहे. गंमत म्हणजे ते केळं आतूनच कापलेलं आहे!

जादूचे केळे तुम्हीच बनवा
ही जादू करण्यासाठी तुमच्याजवळ काही चांगली पिकलेली केळी, आणि एक सुई किंवा दातकोरणे हवे.

##
आता प्रयोग असा करा:

1. केळ्याच्या एका बाजूने सुई आत टोचावी.

2. सुई बाहेर न काढता हळूवारपणे केळ्याच्या आतूनच उजव्या आणि डाव्या बाजूस फिरवावी. सालाच्या बाजूला भोके न पाडता केळ्याच्या आतल्या भागाचा तुकडा पडेल असे पाहावे. म्हणजे आतल्या आतच केळ्याचा तुकडा पडलेला असेल.

3. हळूवारपणे सुई बाहेर काढावी आणि एक इंचाच्या अंतरावर अशाच प्रकारे सुई टोचून कापत रहावे. असे पाच किंवा सहा वेळा करावे.

4. आता हे पहा! झाले आपले जादूचे केळे खाण्यास तयार! ह्या नवीन शोधाची गंमत सांगत आपल्या मित्रांना म्हणावे की तुम्ही “हे केळं शेजारच्या बागेत पाहिलंत!” केळ्याची साल काढली नसूनही आतून तुकडे झालेले फळ बघून जेव्हा तुमचे मित्र चकीत होतील तेव्हा किती मजा येईल!

##
* License: [CC-BY]
* Text: Greystroke
* Illustration: P.G. Dinesh
* Translation: Avinash Pandit
* Language: mr

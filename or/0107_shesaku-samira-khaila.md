# ଶେଷକୁ ସମୀରା ଖାଇଲା

##
ସମୀରା ନିଜର ଟିଫିନ୍‍ ବାକ୍ସ ଖୋଲିଦେଇ ମୁହଁଟା ମୋଡ଼ିଦେଲା। ଭାବିଲା, “ଏ ପରଟା, ବାଇଗଣ ଭର୍ତ୍ତା କିଏ ଖାଇବ? ମୁଁ ତ ମୋଟେ ଖାଇବିନି!”

ଗତ ସପ୍ତାହରେ ମାଆ ତାକୁ କାପ୍‍ସିକମ୍‍ ଓ ଗାଜର ପକେଇକି ନୁଡୁଲ୍‍ ତିଆରି କରି ଦେଇଥିଲେ। “ନୁଡୁଲ୍‍ ଗୁଡ଼ାକ ତେଢ଼ାମେଢ଼ା ଗାର ଭଳିଆ ସେଗୁଡ଼ାକ ପୋକ ଭଳି ଦେଖାଯାନ୍ତି,” ଘରକୁ ଫେରି ସମୀରା କହିଲା।

##
“ମତେ ନୁଡୁଲ୍‍ ଭଲଲାଗେନି।” ତା’ ପରଦିନ ମାଆ ମଟର ଓ ଚିନାବାଦମ୍‍ ଦେଇ ଉପମା ତିଆରି କରିଥିଲେ। ସମୀରା ସେଥିରୁ ଚିନାବାଦମ୍‍ ବାଛି ଖାଇଦେଲା। ଆଉସବୁ ଘରକୁ ଫେରେଇନେଲା।

ଯେତେବେଳେ ମାଆ ତାକୁ କାହିଁକି ଖାଇନୁ ବୋଲି ପଚାରିଲେ, “ଛିଃ, ଏଗୁଡ଼ାକ ଓଦା ବାଲି ଭଳିଆ,” ବୋଲି ସମିରା କହିଲା।

##
“ତତେ ଇଡ୍‍ଲି କରିକି ଦେବି କି?” ମାଆ ପଚାରିଲେ।

“ହଁ, ହଁ! ସେଗୁଡାକ ଖେଳିବାକୁ ଭାରି ବଢ଼ିଆ। ମୁଁ ତାକୁ ଉପରକୁ ଫିଙ୍ଗିବି। ପୁଣି ଧରିବି। ହେଲେ ସେଗୁଡ଼ାକ ଖାଇବିନି। ଇଡ୍‍ଲିର ସ୍ୱାଦ ପୁରା କାଦୁଅ ଭଳିଆ।” 

ତେଣୁ ଆଜି ତାକୁ ପରଟା ଓ ବାଇଗଣ ଭର୍ତ୍ତା ମିଳିଛି। ଭଃ, ଭଃ, ଭଃ!

##
ଠପ୍‍ କରି ନିଜ ଟିଫିନ୍‍ ବାକ୍ସଟିକୁ ସମୀରା ବନ୍ଦ କରିଦେଲା ଓ ସ୍କୁଲ ଅଗଣାକୁ ଆସିଲା। ଧାଡ଼ିଏ ପିମ୍ପୁଡ଼ି କାନ୍ଥ ଉପରେ ଯାଉଥିଲେ। ସେମାନେ ପଚାରିଲେ, “ସମୀରା, ଅନ୍ୟ ପିଲାମାନେ ତ ତାଙ୍କ ଖାଇବା ଖାଉଛନ୍ତି। ତୁ କାହିଁକି ଖାଉନୁ?”

ସମୀରା କହିଲା, “ମତେ ପରଠା ଭଲ ଲାଗେନି। ପରିବା ବି ଭଲ ଲାଗେନି। ମୋର କିଛି ଖାଇବା ଦରକାର ନାଇଁ।”

##
“ଅବଶ୍ୟ ଜଣେ କେବେହେଲେ ପରିବା ଖାଇପାରିବନି।” ପିମ୍ପୁଡ଼ିମାନେ ସମୀରାକୁ ସମର୍ଥନ କଲେ। ସେମାନେ ଯତ୍ନର ସହ ବୋହିନେଉଥିବା ଏକ ଅସରପା ଡେଣା ତାକୁ ଯାଚିଲେ, ଏଇଟା ଖାଇକି ଦେଖ୍‍| ପ୍ରକୃତରେ ଭାରି ସୁଆଦିଆ।”

“ଏ...ହେଃ! ମୋର ଏ ଭୟଙ୍କର ଅସରପା ଦରକାର ନାଇଁ,” ସମୀରା କହିଲା ଓ ବଗିଚା ଆଡ଼କୁ ଦୌଡ଼ି ପଳାଇଲା

##
ବଗିଚାରେ ବିଭିନ୍ନ ପ୍ରକାର ରଙ୍ଗୀନ ଫୁଲ ଫୁଟିଥିଲା ଓ ପ୍ରଜାପତିମାନେ ଏଫୁଲରୁ ସେ ଫୁଲକୁ ଉଡ଼ି ବୁଲୁଥିଲେ। କଳାଛିଟ ପଡ଼ିଥିବା ଗୋଟେ କମଳା ରଙ୍ଗର ପ୍ରଜାପତି ତାକୁ ପଚାରିଲା, “କଣ ସମୀରା, ତୁ ତୋର ଖାଇବା ଖାଉନୁ କାହିଁକି? ଅନ୍ୟ ପିଲାମାନେ ତ ଖାଉଛନ୍ତି!”

##
ସମୀରା କହିଲା, “ମତେ ପରଟା ଭଲ ଲାଗେନି। ପରିବା ତରକାରୀ ଭଲ ଲାଗେନି| ମୋର କିଛି ଖାଇବା ଦରକାର ନାଇଁ।”

“ଅବଶ୍ୟ ଜଣେ କେବେହେଲେ ପରିବା ଖାଇପାରିବନି,” ପ୍ରଜାପତିମାନେ ସମୀରା ସହିତ ରାଜି ହେଲେ। “ତୁ ଆମଭଳି ଫୁଲରୁ କିଛି ମହୁ ଖାଉନୁ! ପ୍ରକୃତରେ ଇଏ ଭାରି ସୁଆଦିଆ।”

##
ସମୀରା ଗୋଟେ ଫୁଲର ମଝିଭାଗରେ ତା’ର ଜିଭ ଲଗେଇଲା। କିନ୍ତୁ କିଛି ପାଇଲାନି।

“ମୋତେ କୋ‍ଉ ମହୁ ଫହୁ ଦରକାର ନାଇଁ, ତମେ ସବୁ ମତେ ବୋକା ବନ‍ଉଛ,” ସେ ରଡ଼ି କରି କହିଲା ଓ ପଡ଼ିଆରେ ଥିବା ଓସ୍ତ ଗଛ ଆଡ଼କୁ ଦୌଡ଼ି ପଳାଇଲା।

##
ଓସ୍ତ ଗଛ ଉପରେ କାଉଟିଏ କାଆ କାଆ କରି କହିଲା, “କଣ ସମୀରା, ଅନ୍ୟ ପିଲାମାନଙ୍କ ଭଳି ତୁ ତୋ ଖାଇବା କାଇଁକି ଖାଉନୁ?” 

ସମୀରା କହିଲା, “ମତେ ପରଟା ଭଲ ଲାଗେନି। ପରିବା ଭଲ ଲାଗେନି। ମୋର କିଛି ଖାଇବା ଦରକାର ନାଇଁ।”

##
“ଅବଶ୍ୟ ଜଣେ କେବେହେଲେ ପରିବା ଖାଇ ପାରିବନି,” କାଉଟି ସମୀରାକୁ ସମର୍ଥନ କଲା। “ତତେ ମୁଁ ଗୋଟେ ବଢ଼ିଆ ଜିନିଷ ଦେଉଛି,” କାଉ କହିଲା ଓ ଗୋଟେ ଅଧାଖିଆ ମୂଷା ସମୀରା ପାଇଁ ତଳକୁ ପକେଇଲା।

“ଏଃ ହେଃ, ନା! କି ଭୟଙ୍କର ଜିନିଷ! ତୋ ମୂଷା ତୁ ତୋ ପାଖରେ ରଖ,” ସମୀରା ବଡ଼ ପାଟିରେ କହିଲା ଓ ଦୌଡ଼ିକି ଯାଇ କାନ୍ଥ ପାଖରେ ଯାଇ ଠିଆ ହେଲା।

##
କାନ୍ଥ ଉପରେ କିଛି ଚଢ଼େଇ ଗୁମୁରୁଥିଲେ। ସେମାନେ କହିଲେ, “କଣ ସମୀରା, ତୁ ତୋ’ର ଖାଇବା ଖାଉନୁ ଯେ? ଅନ୍ୟ ପିଲାମାନେ ତ ଖାଉଛନ୍ତି?”

ସମୀରା କହିଲା, “ମତେ ପରଟା ଭଲ ଲାଗେନି। ପରିବା ଭଲ ଲାଗେନି। ମୋର କିଛି ଖାଇବା ଦରକାର ନାଇଁ।”

##
“ଅବଶ୍ୟ ଜଣେ କେବେହେଲେ ପରିବା ଖାଇପାରିବନି।” ଚଢ଼େଇମାନେ ସମୀରା ସହ ରାଜିହେଲେ। “ଦେଖ୍‍, ଇଏ ବଢ଼ିଆ କଚକଚିଆ ଧାନ ହେଣ୍ଡା-ଏଗୁଡ଼ିକ ସତରେ ବଳକାରକ।”

ସମୀରା ଗୋଟେ ଆଣି ଚୋବାଇଲା ଓ ମୁହଁ ବିକୃତ କଲା। “ଏଗୁଡ଼ାକ ଗୋଡ଼ି ଚୋବେଇଲା ଭଳି ଲାଗୁଛି। ୟାଠୁ ତ ଉପମା ଭଲ।”

##
ତାଙ୍କ ଭିତରୁ ଗୋଟେ ଦୟାଳୁ ଚଢ଼େଇ ପଚାରିଲା, “ଏଇଟା ନଖାଇ କିଛି ନରମ ରସାଳ ପୋକ ଖାଇବାକୁ ପସନ୍ଦ କରିବୁ କି? ଟିକିଏ ରହ...”

ଚଢ଼େଇଟି ପୋକ ଆଣିବ ବୋଲି ଠିକ୍‍ ଉଡ଼ିବାକୁ ଗଲାବେଳକୁ ସମୀରା କହିଲା, “ପୋକ ତ! ନା ଧନ୍ୟବାଦ। ତା’ଠୁ ଭଲ ମୁଁ ନୁଡୁଲ୍‍ ଖାଇବି।” ଏକଥା କହି ସେ ସ୍କୁଲର ଫାଟକ ପାଖକୁ ଦୌଡ଼ିଗଲା।

##
ଫାଟକ ବାହାରେ ଗାଈଟିଏ ଧୀରେ ଧୀରେ ପାକୁଳି କରୁଥିଲା। ସମୀରାକୁ ଦେଖି ତା ଆଡ଼କୁ ମୁହେଁଇଲା। ସେ ସମୀରାକୁ କହିଲା, “କଣ ସମୀରା, ତୁ ତୋ’ର ଖାଇବା ଖାଉନୁ ଯେ? ଅନ୍ୟ ପିଲାମାନେ ତ ଖାଉଛନ୍ତି?”

ସମୀରା କହିଲା, “ମତେ ପରଟା ଭଲ ଲାଗେନି। ପରିବା ଭଲ ଲାଗେନି। ବିଶେଷ କରି ବାଇଗଣ ଭର୍ତ୍ତା ଭଲ ଲାଗେନି। ମୋର କିଛି ଖାଇବାର ଦରକାର ନାଇଁ।”

##
“ପକୃତରେ ରନ୍ଧା ବାଇଗଣ ମୋଟେ ଭଲ ନୁହେଁ,” ଗାଈଟି ତାକଥା ସମର୍ଥନ କଲା।

“ତତେ ମୁଁ ପୁଳେ ଘାସ ଦଉଛି। ବିଶେଷ କରି ଏ ଘାସ ବର୍ଷା ପରେ ଭାରି ମିଠା ଲାଗେ। ତୁ ତୋ ପାଖରେ ଥିବା ସେଇ ରଙ୍ଗଣୀ ବୁଦା ସଙ୍ଗେ ମିଶେଇ ୟାକୁ ଖାଇବୁ। ସତରେ ତୁ କେଡ଼େ ଭାଗ୍ୟବାନ। ମୁଁ ହେଲେ ଫାଟକ ଭିତରେ ଯାଇପାରନ୍ତି!”

##
ସମୀରା ଚିଡ଼ିଗଲା।

କହିଲା, “ମୋର କୋଉ ଘାସ କି ବୁଦା ଖାଇବା ଦରକାର ନାଇଁ। ଘାସଠୁ ତ ଇଡ୍‍ଲି ଯଥେଷ୍ଟ ଭଲ। ମୁଁ ଖୁସି ଯେ ଫଟକ ବନ୍ଦ ଅଛି। ରଙ୍ଗଣୀ ଗଛରେ ସୁନ୍ଦର ଫୁଲ ଫୁଟିଛି। ତୁ ଆସି ଖାଇବା ଦରକାର ନାଇଁ।”

##
ସମୀରା ଦୌଡ଼ିକି ଶ୍ରେଣୀକୁ ଫେରିଲା ଓ ତାର ଟିଫିନ ବାକ୍ସ ଖୋଲିଲା।

“ମୋର ପରଟା ଓ ବାଇଗଣ ଭର୍ତ୍ତା କେଡ଼େ ବଢ଼ିଆ”, ସମୀରା ଭାବିଲା ଓ ତର୍‍ତର୍‍ ହେଇ ତାକୁ ଖାଇପକେଇଲା।

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Sailabala Mahapatra
* Language: or

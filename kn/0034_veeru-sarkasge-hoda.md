# ವೀರು ಸರ್ಕಸ್ ಗೆ ಹೋದ

##
ಅಜ್ಜ ಮತ್ತು ಅಜ್ಜಿ ವೀರುವನ್ನು ಜಂಬೊ-ಮಂಬೊ ಸರ್ಕಸ್ ನೋಡಲು ಕರೆದುಕೊಂಡು ಹೋದರು. “ಓಹೋ, ಇದು ತುಂಬಾ ಮಜವಾಗಿರುತ್ತದೆ” ಎಂದ ವೀರು.

ಅಲ್ಲಿ ವೀರು, ಹಗ್ಗದ ಮೇಲೆ ನಡೆಯುವವರು, ದೊಂಬರು, ಜಾದುಗಾರ ಮತ್ತು ತಮಾಷೆಯಾಗಿ ಕಾಣುವ ಕೆಂಪು ಮೂಗಿನ ಜೋಕರ್ ನನ್ನು ನೋಡಿ ಖುಷಿಯಾದ. ಅವರನ್ನು ಕಂಡು ಪದೇಪದೇ ’ಅಬ್ಬ!’ ಎನ್ನುತ್ತಿದ್ದ.

##
ರಾತ್ರಿ ವೀರು, ತನ್ನದೇ ಸ್ವಂತ ಸರ್ಕಸ್ ಇರುವ ಹಾಗೆ ಕನಸು ಕಂಡ.

ಮಾರನೇ ದಿನ ಬೆಳಗ್ಗೆ ಅಮ್ಮ, ಅಪ್ಪ, ಅಜ್ಜಿ ಮತ್ತು ಅಜ್ಜ ಎಲ್ಲರನ್ನು ಅವನು ’ವೀರು ಸರ್ಕಸ್’ ನೋಡಲು ಆಹ್ವಾನಿಸಿದ. ವೀರು, ಎತ್ತರದಲ್ಲಿ ಬಿಗಿಯಾಗಿ ಕಟ್ಟಿದ್ದ ಹಗ್ಗದ ಮೇಲೆ ನಡೆಯಲು ತಯಾರಾದ. ಅವನ ತಾಯಿ, "ಇದು ಸುರಕ್ಷಿತವಲ್ಲ  ವೀರು, ನೀನು ಕೆಳಗೆ ಬೀಳಬಹುದು" ಎಂದು ಎಚ್ಚರಿಕೆ ಹೇಳಿದರು.

##
ಹಾಗಾಗಿ ಬಿಗಿಹಗ್ಗದ ಮೇಳೆ ನಡೆಯಬೇಕಾದ ವೀರು, ಹಗ್ಗವನ್ನು ನೆಲದ ಮೇಲಿಟ್ಟು ಅದರ ಮೇಲೆ ನಡೆದ, ಎಲ್ಲರೂ ಚಪ್ಪಾಳೆ ತಟ್ಟಿದರು. ಅದಕ್ಕವನು, "ಧನ್ಯವಾದ, ಧನ್ಯವಾದ" ಎಂದ.

##
ಈಗ ದೊಂಬರ ವೀರು, ಬೆಂಕಿ ಹಚ್ಚಿದ ರಿಂಗಿನೊಳಗಿಂದ ಹಾರಲು ಯೋಚಿಸಿದ. ಅದಕ್ಕೆ ಅಪ್ಪ, "ಇದು ಸುರಕ್ಷಿತ ಅನಿಸುವುದಿಲ್ಲ ವೀರು. ನೀನು ಮೈ ಸುಟ್ಟುಕೊಳ್ಳಬಹುದು" ಎಂದರು. ಹಾಗಾಗಿ, ವೀರು, ಹುಲಾ ರಿಂಗನ್ನು ತೆಗೆದುಕೊಂಡು ಅದರೊಳಗಿಂದ ಹಾರಿದ. ಎಲ್ಲರೂ ಚಪ್ಪಾಳೆ ತಟ್ಟಿದರು. ಅದಕ್ಕವನು, "ಧನ್ಯವಾದ, ಧನ್ಯವಾದ" ಎಂದ.

##
ಜಾದೂಗಾರ ವೀರು, ಆರು ಚೆಂಡುಗಳಿಂದ ಚಮತ್ಕಾರವನ್ನು ಮಾಡಲು ಯೋಚಿಸಿದ. ಅದಕ್ಕವನ ಅಜ್ಜ, "ಇದು ಅಷ್ಟು ಸುರಕ್ಷಿತವಲ್ಲ ವೀರು. ಚೆಂಡುಗಳು ತಲೆಯ ಮೇಲೆ ಬೀಳಬಹುದು" ಎಂದರು.

ಹಾಗಾಗಿ, ಜಾದೂಗಾರ ವೀರು, ಒಂದು ದೊಡ್ಡ ಲಾಡುವನ್ನು ಮೇಲೆಕ್ಕಸೆವ ಚಮತ್ಕಾರವನ್ನು ತೋರಿಸಿದ. ಲಾಡು ಸೀದಾ ಅವನ ಬಾಯೊಳಗೆ ಬಿದ್ದಿತು. ಎಲ್ಲರೂ ಚಪ್ಪಾಳೆ ತಟ್ಟಿದರು. ಲಾಡನ್ನು ತಿನ್ನುತ್ತಾ ಅವನು, "ಮ್ ಮ್ ಬಹಳ, ಧನ್ಯ...ಮ್...ವಾದಗಳು ಮ್... ಮ್..." ಎಂದ.

##
ನಂತರ ರಿಂಗ್ ಮಾಸ್ಟರ್ ವೀರು ಬೋನಿನಲ್ಲಿರುವ ಸಿಂಹವೊಂದನ್ನು ಬಳಸಲು ಯೋಚಿಸಿದ. ಸರ್ಕಸ್ ಸಿಂಹದ ಚಿತ್ರವನ್ನು ಅವನು ಪುಸ್ತಕದಲ್ಲಿ ನೋಡಿದ್ದ. ಅಜ್ಜಿ, “ಕಾಡುಪ್ರಾಣಿಗಳನ್ನು ಪಳಗಿಸಿ, ಆಟವಾಡಿಸುವುದು ತಪ್ಪು. ಸಿಂಹಕ್ಕೆ ಸಿಟ್ಟು ಬರಬಹುದು," ಎಂದು ಎಚ್ಚರಿಸಿದರು.

ಅದಕ್ಕೆ ರಿಂಗ್ ಮಾಸ್ಟರ್ ವೀರು, ತನ್ನ ಮುದ್ದಿನ ನಾಯಿ ಬೊಜೊನ ಕೈಕುಲುಕಿದ. ಬೊಜೊಗೆ, "ಧನ್ಯವಾದ, ಬೊಜೊ" ಎಂದ.

##
ಕೆಂಪು ಮೂಗಿನ ಜೋಕರ್ ವೀರು, ಸೊಂಟವನ್ನು ಅಲ್ಲಾಡಿಸುತ್ತಾ ಕುಣಿದ.

##
ಆಗ ಪುಸಕ್ ಎಂದವನ ಚಡ್ಡಿಯು ಕೆಳಗೆ ಜಾರಿತು. ಎಲ್ಲರು ನಕ್ಕರು.

##
ಅಜ್ಜಿ ವೀರುಗೆ, "ಎಷ್ಟೊಂದು ತಮಾಷೆ ಮಾಡಿದೆ," ಎಂದು ಹೇಳಿದರು. ಅಮ್ಮ, ಅಪ್ಪ, ಅಜ್ಜ, ಅಜ್ಜಿ ಎಲ್ಲರೂ ಒಟ್ಟಿಗೆ, “ನಾವು ಎಂತಹ ಅದ್ಭುತವಾದ ಸರ್ಕಸ್ ನೋಡಿದೆವು!” ಎಂದರು.

##
* License: [CC-BY]
* Text: Richa Ingle Deo
* Illustration: Reshma Barve
* Translation: Aparna Prasanna
* Language: kn

# ಮೀನಿನ ಮಳೆ

##
ಅವಂತಿ ಪಿತಾರವೆಂಬ ಮೃಗಾಲಯದ ರಕ್ಷಕಿಯಾಗಿದ್ದಳು.

ಅಲ್ಲಿ ಅನೇಕ ಪ್ರಾಣಿಗಳಿದ್ದವು, ಆದರೆ ಬಲ್ಲೂ ಎಂಬ ಕಂದು ಬಣ್ಣದ ಬಹು ದೊಡ್ಡ ಹಾಗು ಬಲಶಾಲಿಯಾದ ಕರಡಿ, ಅವಂತಿಯ ಪ್ರಿಯವಾದ ಗೆಳಯನಾಗಿದ್ದನು.

ಅವನ ನಾಲ್ಕನೇಯ ಹುಟ್ಟುಹಬ್ಬದ ದಿನ, ಅವಂತಿ ಒಂದು ಔತಣದ ಏರ್ಪಾಡು ಮಾಡಿದ್ದಳು.

##
“ಬಲ್ಲೂ, ನೀನು ಎಲ್ಲ ಮೇಣದಬತ್ತಿಗಳನ್ನು ಒಂದೇ ಸಲ ಊದಿ ಆರಿಸ ಬಲ್ಲೆಯಾ?” ಎಂದು ಅವಂತಿ ಕೇಳಿದಳು.

“ಖಂಡಿತ” ಎಂದು ಬಲ್ಲೂ ಹೇಳಿದನು. ಅವನು ತನ್ನ ಎದೆಯ ಪೂರ್ತಿ ಗಾಳಿ ತುಂಬಿಸಿಕೊಂಡು “ಪ್ಹೂಹ್ ಹ್ ಹ್” ಎಂದು ಊದಿದನು.  

##
ಗಾಳಿಯ ರಭಸಕ್ಕೆ ಮೇಣದಬತ್ತಿಗಳು ಆರಿದವು. ಆದರೆ, ಆ ಗಾಳಿ ಆಕಾಶದಲ್ಲಿರುವ ಮೋಡಗಳಿಗೆ ತಗುಲಿತು. ಇದ್ದಕಿದ್ದಂತೆಯೆ ಜೋರಾದ ಗುಡುಗು ಬಂದು ಮಳೆ ಶುರುವಾಯಿತು.

##
ಬಲ್ಲೂ!! ಮೀನಿನ ಮಳೆಯಾಗುತ್ತಿದೆ” ಎಂದು ಅವಂತಿ ಕೂಗಿದಳು. 

ಬಲ್ಲೂ ತಬ್ಬಿಬ್ಬಾಗಿ  ಅತ್ತಿತ್ತ ನೋಡಿದನು. ನಂತರ, ಒಂದು ದೊಡ್ಡ ಬುಟ್ಟಿಯನ್ನು ತೆಗೆದುಕೊಂಡು ಬೀಳುತ್ತಿರುವ ಮೀನನ್ನು ಹಿಡಿಯಲು ಆರಂಭಿಸಿದನು.

ಪ್ರತಿ ಸಲ ಬುಟ್ಟಿ ತುಂಬಿದೊಡನೆ, ಮೀನನ್ನು ಒಂದು ಕೊಳದಲ್ಲಿ ಹಾಕಿ ಮತ್ತೆ ಹಿಡಿಯಲು ಓಡುತ್ತಿದ್ದನು. 

##
ಹೀಗೆ ಹತ್ತನೆಯ ಬಾರಿ ಓಡುತ್ತಿರುವಾಗ ಬಲ್ಲೂ ಹಿಂದೆ ತಿರುಗಿದನು. ನೀರಿನ ಮಟ್ಟ ಬಹಳ ಏರಿತ್ತು ಹಾಗು  ಅವಂತಿಗೆ ಹೆದರಿಕೆ ಆಗಿತ್ತು.

##
ಬಲ್ಲೂ ಬೇಗನೆ ಓಡಿ ಬಂದು ಅವಂತಿಯನ್ನ ಮೇಲೆತ್ತಿಕೊಂಡನು.

ಅವಂತಿ, ಉಪ್ಪಿನ ಮೂಟೆಯಂತೆ ಕುಳಿತುಕೊಂಡು ಅವನಿಗೆ ಧನ್ಯವಾದ ಹೇಳಿದಳು.

ಅದೇ ಸಮಯಕ್ಕೆ ಮೋಡಗಳು ಮಾಯವಾಗಿ, ಸೂರ್ಯನ ಬಿಸಿಲು ಪ್ರಕಾಶಮಾನವಾಗಿ ಹೊರಬಂದಿತು.

##
“ಇನ್ನೆಂದೂ ಮೇಣದಬತ್ತಿಯನ್ನು ಊದಲು ನಿನಗೆ ಹೇಳುವುದಿಲ್ಲ” ಎಂದು ಅವಂತಿ ಹೇಳಿದಳು.

“ಏಕೆ?” ಎಂದು ಬಲ್ಲೂ ಕೇಳಿದಾಗ...

“ಯಾರಿಗೆ ಗೊತ್ತು? ಮುಂದಿನ ಸಲ ಕಪ್ಪೆಯ ಮಳೆಯಾದರೆ!” ಎಂದು ನಗುತ್ತ ಅವಂತಿ ಹೇಳಿದಳು. 

##
* License: [CC-BY]
* Text: Ramendra Kumar
* Illustration: Delwyn Remedios
* Translation: Varun Ramachandra
* Language: kn

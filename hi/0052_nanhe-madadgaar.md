# नन्हे मददगार

##
छुट्टियों के दिन थे। 

वीना और विनय इधर-उधर बिखरे रंगों के डिब्बों के बीच बगीचे में थे।

##
स़फेद रंग और लाल रंग, हरा रंग और पीला रंग, और नीला रंग। सभी तरह के रंग थे वहाँ।

##
पुताई वाले अपने काम में लगे थे। उनमें से एक सीढ़ी पर था, और दूसरा छत से झूले पर लटक रहा था।

“क्या हम आपकी कुछ मदद कर सकते हैं?” वीना और विनय ने पूछा।

##
पुताई वाले भैया ने उनके हाथ में  ब्रश थमाए।

“तुम फाटक को अंदर से रंगो,” उसने वीना से कहा, “और तुम बाहर से!” उसने विनय से कहा।

##
वीना और विनय ने रंग के दो डिब्बे उठाए और हो गए काम के लिए तैयार।

वीना ने फाटक को एक तरफ़ से रंगना शुरू किया। विनय ने दूसरी तरफ़ से।

##
कुछ रंग ज़मीन पर छलका। कुछ रंग दीवार पर गिरा। और बहुत सारा उन दोनों पर!

##
आख़िरकार काम खत्म हुआ। उन्होंने ज़मीन पर गिरे रंग को पोंछा। उन्होंने दीवार पर गिरे रंग को पोंछा।

##
और अन्त में अपने ऊपर गिरे रंग को भी पोंछा।

##
“कितना अच्छा है मेरा लाल फाटक!” वीना बोली।

##
“कितना अच्छा है मेरा हरा फाटक!” विनय बोला।

##
“ओहो! तुमने तो फाटक को दो रंगों में रंग डाला!” पुताई वाला भैया भन्नाया।
“चलो अब इसे ऐसे ही रहने देते हैं!” माँ ने कहा।

##
* License: [CC-BY]
* Text: Cheryl Rao
* Illustration: Tanvi Choudhury
* Translation: Mamta Naini
* Language: hi

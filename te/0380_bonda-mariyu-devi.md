# బోండా మరియు దేవి

##
"మళ్ళీ! మళ్ళీ ఒకదానిపై ఒకటి పేర్చు బోండా! ఈ సారి వేరే వైపు నుంచి వాటిని పడగొట్టదలిచాను."

ఒక్కక్షణం కూడా తటపటాయించకుండా, కనీసం ముఖం కూడా ముడుచుకోకుండా, బోండా యాభైయో సారి పడిపోయిన పెట్టెలనన్నీ ఒకదానిపై ఒకటి పేర్చటం ప్రారంభించాడు. ఎత్తుగా, ఊగిసలాడుతున్న ఆ అట్టపెట్టెలబురుజు చక్కగా తీరుగా సమతుల్యంగా ఉంది, మరి అలా నిర్మించడం కేవలం బోండాకే తెలుసు.

##
నా సూపర్ వేగం గల టర్బో ఇంజెన్ను మొదలెట్టి - వ్రూమ్వ్రూమ్ అని సాగిపోతూ –దానిని లక్ష్యంగా చేసుకున్నాను, ఈసారి కుడివైపు నుండి వస్తూ. బామ్! దాన్ని పడగొట్టేసాను. ఆ అట్టపెట్టెల బురుజు నా చుట్టూ కూలిపోవటం చూసి మహా ఆనందంతో అరిచాను. నేను మొదటి సారి కూల్చినప్పుడు ఎంతగట్టిగా చప్పట్లు కొడుతూ నవ్వాడో, బోండా ఇప్పుడు కూడా అలాగే నవ్వాడు. ప్రియమైన బోండా, అందరికంటే ఎక్కువ విశ్వాసం, శ్రద్ధ ఉన్న అతి ఉత్తమ నేస్తం. ఎవరికైనా ఉండితీరాల్సిన నేస్తం. ముఖ్యంగా పదేళ్ళ వయసున్న వీల్ చైర్ లో ఉన్న నాకు.

##
హాయ్, నా పేరు దేవి. నేను క్రీ.శ 2085 సంవత్సరానికి చెందినదాన్ని.

2016 నాటికి నా వయసు ఉన్న మా తాతగారు, అప్పటికీ ఇప్పటికీ ఇన్ని సంవత్సరాలలో జీవితం ఎంతగా మారిపోయిందో అని ఎప్పుడూ అంటూంటారు. ఇప్పుడు మరింత ఎక్కువ కిక్కిరిసిన జన సమూహాలు. కానీ అదృష్టవశాత్తూ గాలి మాత్రం అంత ఎక్కువకలుషితం కాలేదు. ఎందుకంటే ఇప్పుడు ఎక్కువ వాహనాలు విద్యుత్ శక్తిపై మరియు సౌరశక్తిపై నడుస్తాయి కాబట్టి. ఇప్పుడు ప్రమాదాలూ తక్కువే. ఎందుకంటే చాలా వాహనాలు, డ్రైవర్లు లేకుండా వాటంతట అవే సురక్షితంగా నడుస్తాయి కనుక.. మునుపటి కంటే, చెట్లూ, అడవులూ కూడా తక్కువైపోయాయి. కానీ ఎప్పటికప్పుడు కొత్త చెట్లను నాటుతూనే ఉన్నారు. అది మంచిదే కదా మరి.

కానీ నిజంగా మార్పు చెందింది ఒక్క టెక్నాలజీయే అని మా తాతగారు అంటూంటారు. ఆనాడు 2016లోనూ టెక్నాలజీ ఉండేది, కానీ ఇప్పుడున్నంతగా కాదు. ఇది జీవితాన్ని నిజంగా అద్భుతంగా చేసేసింది.ఇంకనా జీవితంలో అంటారా, టెక్నాలజీయే మరి నాకో అత్యుత్తమ నేస్తాన్ని ఇచ్చింది.

##
ఇదిగో బోండాను కలుసుకోండి. ఎప్పటికీ, ఎన్నటికీ, ఏనాటికీ, నా బెస్ట్ నేస్తం, అట్టపెట్టెలబురుజు కట్టేవాడు మరియు రోబోట్.

ఆశ్చర్యంగా ఉంది కదూ. హా! మీరిది ఊహించి ఉండరు, కదూ? కానీ ఆలోచించండి. ఏ నేస్తం ఒక్క పిసరు కూడా విసుక్కోకుండా మీ కోసం 50 సార్లు బురుజు కట్టగలరు చెప్పండి? అంతేకాదు, కట్టిన ప్రతీసారీ కొంచెంకూడా లోపంలేకుండా పర్ఫెక్ట్ గా ఇంకే స్నేహితుడు కట్టగలడు చెప్పండి?

##
ఒప్పుకుంటున్నాను! ఈ మానవులు మనంత ఖచ్చితంగా, స్థిరంగా ఉండరు, ఏకరీతిగా ఉండరు. వాళ్ళు ఒకేపని మళ్ళీ మళ్ళీ చేయటం "బోరింగ్ అదే, విసుగు" అంటారు. (ఈ పదానికి అర్థం ఏమిటో నాకు తెలియదు. అందుకే నన్ను అడగకండి.) వాళ్ళు జబ్బుపడతారు, బోలెడుసార్లు టాయ్లెట్కి వెళ్తారు. మనంలేనప్పుడు వీళ్ళుపనులు ఎలా చేసుకునేవారోనని ఆశ్చర్యంగా ఉంటుంది!

##
బోండా కేవలం బురుజులుకట్టడమే కాదులెండి. నేను అతడిని ఇంకా ఎన్నో పనులు చేయటానికి శిక్షణనివ్వగలను-నేను బాటింగ్ ప్రాక్టిస్ చేసుకునేందుకు రెండు డజన్ల ఫాస్ట్ బాల్స్ వెయ్యమనడం, నా రహస్యనిధుల పెట్టెను అంటే సీక్రెట్ ట్రెజర్ బాక్స్ ను, అన్నిటి కంటే పైసెల్ఫ్ మీద నుండి తీసుకురావటం (అది ఎంత ఎత్తుగా ఉంటుందంటే నిచ్చెనలేనిదే దానినెవరూ అందుకోలేరు) నా చెవి లోలక్కు ఎక్కడికి దొర్లిపోయిందో చూసుకోవటానికి బాబా యొక్క బరువైన డెస్కుని ఎత్తించటం (లోలక్కు పోయిందంటే అమ్మగంటల కొద్దీ నా మీద అరుస్తుందిమరి)... అలాంటివి ఎన్నో.

##
బోండా: నేను చెప్పాను కదా. ఈ మనుషులు మన రోబాట్ లతో పోలిస్తే వట్టి అప్రయోజకులు. పాపం వాళ్ళు ఎంత ఎత్తు ఉంటారో అక్కడే ఉండి పోతారు. మేమయితేనా, మేము కావాలనుకున్నప్పుడల్లా, మా చేతుల్నీ, కాళ్ళనీ పెంచుతూ, కుంచింప చేస్తూ, ఎంచక్కా పొడుగ్గా పెరుగుతాం, పొట్టిగా అవుతాం. మా కళ్ళు, కెమేరాలు, టెలిస్కోపులు, మైక్రోస్కోపులు, అన్నీ కలబోస్తే ఎలా ఉంటాయో అలా ఉంటాయి!

##
బోండాకి ఎలా శిక్షణనిస్తానంటారా? అతడిని "ప్రోగ్రాం" చేస్తాను. ప్రోగ్రామింగ్ అంటే ఒక్కసారి ఆపని ఎలా చేస్తారో చూపించటమన్నమాట. ఉదాహరణకు, మొన్నోరోజు, ఇందాకా చెప్పానే, ఆ నా రహస్యనిధుల పెట్టెను గురించి. దానిని తీసుకురమ్మని చెప్పాలను కున్నాను. దానికోసం ఇదిగో ఇలా చేసాను.

మొదటగా, తన టచ్ స్క్రీన్ పై అతడు ప్రదర్శించే మా ఇంటి ప్లానుపై దారిని గీసి ఆ పెట్టె ఎక్కడ పెట్టబడిఉందో ఆప్లేస్ దగ్గరికి వెళ్ళమని నిర్దేశించి పంపించాను.

"ఇప్పుడింక నువ్వు పైసెల్ఫ్ మీదకు అందుకుని అన్నీ స్కాన్ చెయ్యగలవా బోండా?" అన్నాను. బోండా అక్కడికి చేరుకోగానే అతడి చెయ్యిపైకి, ఇంకాపై పైకి పొడుగవ్వటం మొదలెట్టింది. అతడి చెయ్యి ఆషెల్ఫ్ అంతా కలియచూస్తూంటే, అతడి వేలిలోని చిట్టి కెమేరా అక్కడున్న వాటన్నిటినీ ఫోటోలు తియ్యడం మొదలు పెట్టింది.

##
అతడు నాకా ఫోటోలు చూపించాదు. నేను కోరుకున్న పెట్టె యొక్క చిత్రాన్ని తాకాను అంటే, టచ్ చేసాను.. అంతే. "ఇదినా రహస్యనిధులపెట్టె, బోండా".

"ఇది నాకోసం కిందికి తీసుకురాగలవా?" అన్నాను.

ఇప్పుడింక, నాకెప్పుడు నా రహస్యనిధులపెట్టె కావాలన్నా, నేను అనవలసినదల్లా "సీక్రెట్ ట్రెజర్ బాక్స్" అనడమే. వెంటనే తిన్నగా షెల్ఫ్ దగ్గరికి వెళ్ళిపోతాడు. బోండా ఒక్కసారి ఏదైనా నేర్చుకుంటే ఇక అది ఎప్పటికీ మరిచిపోడు. అతడి జ్ఞాపకశక్తి అద్భుతం!

బోండా: అద్భుతం? కేవలం అసమర్ధులైన మానవులకే అలా అనిపిస్తుంది. ఎందుకంటే వాళ్ళకి వాళ్ళ తాళంచెవులెక్కడ పెట్టారో గుర్తుండదు, కళ్ళజోడు, ఫోను, ఏవి ఎక్కడ పెట్టారో గుర్తే ఉండదు....

##
అవును, ఇలాగే ఉంటాడు నా బెస్ట్ నేస్తం. నిజంగా, నేనెంతో అదృష్టవంతురాలిని. ఓహ్, నన్ను తప్పుగా అర్థం చేసుకోకండి. నాకు మానవ నేస్తాలూ ఉన్నారు. వాళ్ళతో నేను ఆడుకుంటాను, పోట్లాడుతాను, స్కూలుకి వెళ్తాను. కానీ నాకు వాళ్ళందరికంటే బోండా అంటే చాలా ఇష్టం. ఎందుకంటే నేను ఇంకెవరితోనైనా ఆడుకుంటూంటే ముఖం ముడుచుకోడు, లెక్కల్లో తనని ఓడిస్తే అసూయపడడు, లేక తన పుట్టిన రోజుకి విశ్చేయక పోయినా కోపంరాదు...

ప్చ్! ఇలా ఎందుకంటే... బోండాకి భావాలూ, అనుభూతులూ లేవు! గట్టిగా అనకండేం. వింటే పాపం బోండా చిన్నబుచ్చు కోవచ్చు.

##
బోండా: ఛ ఛ, దేవీ, తార్కికంగా ఆలోచించే నీకు ఏంటయింది ఇప్పుడు? నాలో "భావాలే" లేవంటావు మరి నేను చిన్నబుచ్చుకుంటానని బాధ పడతావు. చిన్నబుచ్చుకోవటం ఒక "భావం" కాదా. మనుషులు తార్కికంగా ఆలోచిస్తారు. కానీ దుఃఖం, కోపం, లేక భయం, ఈ భావాలేవి కలిగినా తర్కం కాస్తా మాయమవుతుంది! హ్హె.., భావాలూ, అనుభూతులూ ఎవరిక్కావాలి.

ఉండండి! ఇప్పుడు నాకు వచ్చినది ఒక "భావమా, అనుభూతా?" నా ప్రాసెసర్ అవునని అంటోంది. అది అంటోంది ఇది "రోత" అనే ఒక భావమని.... మ్మ్మ్ దాని గురించి ఎలా అనుభూతి చెందాలో నాకు తెలియటం లేదు మరి.

##
ఓహ్, అన్నిటికంటే నచ్చే విషయం - అతడు ఇంకో స్నేహితుడితో మజా చేస్తున్నాడని నేను ఎప్పుడూ బాధపడనక్కర లేదు. ఎందుకంటే అతడికి స్నేహితులే లేరు.

బోండా: ఏయ్ ఏయ్! అది నిజంకాదు - నాకూ స్నేహితులున్నారు. రెస్టారెంట్వద్ద రోబాట్ వెయిట్రెస్ ఎప్పుడూ ఎంతో అభిమానంగా "హలో" అంటుంది. మాల్ దగ్గర రోబాట్ చెక్ ఔట్ బాయ్ కూడా....

ఒక్క నిమిషం ఉండండి. దేవి ఏదో అంటూంటే ఇప్పుడే ప్రాసెస్ చెసాను... నాకెవరూ స్నేహితులు లేరు - అలాగే భావాలూ, అనుభూతులూ లేవుకదా అందుకని కనకే తనకి నేనంటే ఇష్టం అంది. కానీ నేనెవరో అందుకోసం మాత్రం కాదు. అబ్బా! నాలో అనుభూతుల ప్రవాహం - పిచ్చిగా ఉంది విచారంగా ఉంది. కోపం, విచారం. ఇంకా..

##
"బోండా! నువ్వు సరిగ్గా ఉన్నావా? నువ్వుమరీ వేడెక్కిపోతున్నావు. ఓవర్ హీట్ అయిపోతున్నావ్. బోండా -నీకు జ్వరంగా ఉంది. నీ ఆటో షట్డౌన్పని చేయటంలేదు!"

"కంగారుపడకు, నేస్తం, నువ్వునన్నెప్పుడూ ఎంతశ్రద్ధగా చూసుకున్నావో నిన్నుకూడా నేను అంత అభిమానంగానూ చూసుకుంటాను. జాగ్రత్తగా వినుబోండా -నిన్ను నేను మూసేస్తున్నాను, ఎందుకంటే నీ సిస్టం అప్పుడు పూర్తిగా కోలుకుంటుంది, సరేనా? భయపడకు - అచ్చంగా నిద్రపోయినట్లాగే ఉంటుంది అంతే.. నేను నిన్ను మళ్ళీ స్టార్ట్ చేస్తాను, నువ్వు మళ్ళీ ఎప్పటిలా, పూర్తిగా కొత్తగా ఉంటావు. మళ్ళీ మనం ఇద్దరం స్నేహితులమైపోదాము. వినిపిస్తోందా?"

##
బోండా: దేవికళ్ళు పూర్తిగా తడిసి ఉన్నాయి, తను విచారంగా ఉన్నప్పుడు లేక భయపడినప్పుడు ఉన్నట్లు. అది నాకూ ఒక విచారకరమైన 'అనుభూతి'నిస్తోంది. కానీ నా ప్రాసెసర్, ఆమె కళ్ళుతడిగా అవటం ఆమెకు నేనంటే ఏంతో అభిమానం ఉండటం వల్ల అని చెప్తోంది. ఇప్పుడు నాలో సంతోషం లాంటి అనుభూతి భావం లాంటిది... ఏంటో... చాలా గజిబిజిగా ఉంది... విచారం - సంతోషం... సంతోషం -విచారం... మూసుకుపోతు...

##
బోండా రీబూట్ అవుతూంటే, అంటే ప్రారంభం అవుతూంటే, బుర్ మని, ఝం అనీ శబ్దాలు వినిపించాయి. నేను
కన్నీళ్ళు బలవంతంగా ఆపుకున్నాను .
"బోండా? బోండా, నేను వినిపిస్తున్నానా? నేనెవరో నీకు తెలుసా? నీ ‘మెమొరీ’ (జ్ఞాపక శక్తి)తుడిచిపెట్టుకు పోలేదని చెప్పు బోండా! గత ఏడాదిగా మనం చేసిన మజా అంతా నీకు గుర్తు ఉండాలని నాకోరిక, ఆ ప్రేమ.. గడిచినదంతా.."

##
బోండా: ఆహా! ప్రేమ..నాలో కలిగింది అదే అనుభూతా, ఆ సంతోషం మరియు విచారాల అనుభూతి?

##
బోండా నాకేసి చూసాడు.

హాయ్ దేవి! ఈ రోజు నీకోసం నన్నేంచెయ్యమంటావ్?మనం పెట్టెలను పేర్చటం ఆడుకుందామా?నేను నీ కోసం సీక్రెట్ ట్రెజర్ బాక్స్ను తీసుకురానా? లేదంటే నువ్వు...",

"బోండా. నువ్వుకులాసాగా ఉన్నావ్! నాకు సంతోషంగా ఉంది... సంతోషం పట్టలేని సంతోషం!" నేను చుట్టూ చేతులుచాచి గట్టిగా కౌగలించుకున్నాను.

##
బోండా: అప్పుడు నేనూ ఒక అసాధారణమైన పని చేసాను. నన్ను అలా చెయ్యటానికి ఎవరూ ప్రోగ్రాం చెయ్యలేదు. చేతులు చాచి, దేవి చుట్టూ ఆ చేతులతో చుట్టేసాను, ఇలాంటి పనుల వెనుక ఏ తర్కమూ ఉండదు, లేదు.

రోబాట్ లు నిన్న, ఈ రోజూ, రేపూ

2085 నాటికి ప్రతి దేవి దగ్గర ఒక బోండా ఉంటాడా? మనం వేచిచూడాల్సిందే. కాని ఇంకో 25 సంవత్సరాలలో మాత్రం రోబాట్లు మరింతగా కనిపిస్తాయనటంలో ఏ మాత్రం సందేహం లేదు. అంటే 2040 వ సంవత్సరం నాటికన్నమాట.

రోబాట్ అంటే ఏమిటి, అది ఎలా ఉంటుంది?
రోబాట్ ఒక మనిషిలాగానే ఉండి మనిషిలాగానే పని చేసే మెషీన్, కానీ, అది కుదుపులతో అంటేజెర్కీగా కదులుతుందని, దానికి ఎటువంటి భావమూలేని గొంతు ఉంటుందనీ, దాన్ని ఆన్ చేసినప్పుడు దాని కళ్ళు మెరుస్తాయనీ అనుకుంటూ ఉంటే మాత్రం, మీరు మరీ ఎక్కువ సినిమాలో, టీవీ షోలూ చూసేస్తున్నారన్న మాట. ఎందుకంటే, వాస్తవానికి రోబాట్ ఒక కంప్యూటర్ ప్రోగ్రాంచేత కాని, లేక ఎలక్ట్రానిక్ కంప్యూటర్తో కానీ, పనిచేసే ఒక ఎలెక్ట్రో మేకనికాల్ యంత్రం. ఇది మనిషిలా కనిపించనఅక్కర లేదు. అందుకే ఇప్పటికే మన చుట్టూ బోలెడు రోబాట్ లు ఉన్నా, మీరు గుర్తించే ఉండరు.

నిజంగానా? రోబాట్ లు ఎక్కడున్నాయి?నిజంగా ఉన్నాయి. ఇవి కార్ఖానాలలో, పళ్ళ తోటలలో, గిడ్డంగులలో, ఆస్పత్రులలో, మరియు ఇళ్ళల్లోనూ కూడా ఉన్నాయి. కొన్నిరోబాట్ లు పెద్ద యాంత్రిక చేతులు(మెకానికల్ ఆర్మ్స్)లాగా ఉండి, కార్ల తయారీ కార్ఖానాలలో, కారు పార్టులను వెల్డ్ చేయటం, గ్లూ చేయటం, (అతికించటం) మరియు పెయింటింగ్ వంటివి చేస్తాయి. కొన్ని వెంట్రుకలంతటి అతి సన్నటి సూక్ష్మ ట్యూబులకు అతికించబడిన అతి సూక్ష్మమైన కెమెరాలు. వీటిని మానవ శరీరం లోపలి సమస్యలకి కారణమేమిటో కనుగొనటానికి ఆస్పత్రులలో, శరీరాలలోని ప్రేగులలోకీ, రక్త నాళాలలోకీ చొప్పించేందుకు ఉపయోగిస్తారు.కొన్ని రోబాట్ లు గుండ్రంగా, చదునుగా ఉంటాయి. అందరూ నిద్రపోతున్న రాత్రి వేళల్లో ఇవి ఇళ్ళల్లోనూ, ఆఫీసులలోనూ బజ్ మని శబ్దం చేసుకుంటూ నేలను శుభ్రం చేసేస్తూంటాయి. మరి కొన్ని, యుద్ధ భూములలో అపాయకరమైన ల్యాండ్ మైన్లను కనుగొని నాశనం చేసేందుకు ఉపయోగించే చక్రాలు గల చిన్న వాహనాలు.కొన్ని, చంద్రుడు మరియు అంగారకుడు వంటి గ్రహాల పైకి వెళ్లి అంతా కలియ తిరిగి అక్కడ చిత్రాలను తీసి,నమూనాలను సేకరించి, భూమి మీద ఉన్న విజ్ఞాన శాస్త్ర వేత్తలకు పంపుతాయి.

##
నేను కూడా ఒక రోబాట్ ని చూడ గలిగితే ఎంత బాగుంటుందో!

మీరు ఎప్పుడైనా కంపూటర్లు లెక స్మార్ట్ ఫోన్లు వాడిన, లేక చూసినాకూడా మీరు రోబాట్ ని చూసినట్లే!
అవును మరి అవి ఆసాధనాలలో కూడా ఉన్నాయి. కొన్నిటికి పేర్లు కూడా ఉన్నాయి -'సిరి' , 'కోర్టానా' అని (ఈ పేర్లు మీరు ఎప్పుడైనా విన్నారా?). ఇవి మనకు ఉపయోగకరమైన సమాచారాన్ని సేకరించటంలో తోడ్పడుతాయి. అంటే స్కూల్ ప్రాజెక్ట్, లేక ఏ రోడ్ల మీద అతి ఎక్కువగా ట్రాఫిక్ ఉందో (ఏ రోడ్ల మీద లేదో), దీపికపడుకొనే నటించిన కొత్త సినిమా ఎక్కడ ఆడుతోందో (తర్వాత షో ఎప్పుడు ప్రారంభం అవుతుందో).. ఇలా ఎన్నెన్నో. అవి మనకు సినిమా, బస్సు, ట్రైన్ టికెట్లు కూడా బుక్చేసి పెట్టగలవు/అలాగే ఫుట్ బాల్ ఆట తరువాత నీవెన్ని కేలరీలను తగ్గించుకున్నావో కూడా చెపుతాయి.

రోబాట్ ల భవిష్యత్తు ఏమిటి?
రోబాట్ లకు సంబంధించినంతవరకు 2040 నాటికి ప్రపంచం ఎలా ఉండబోతోంది?
2040 నాటికి మన భారతదేశంలో రోబాట్ లు వీధులలో నడుస్తూ కనపడకపోవచ్చు. కానీ మనకు తెలియకుండానే మనచుట్టూ ఏదో ఒకరకం రోబాట్ లు ఉండవచ్చు. వీధులలో డ్రైవర్లులేని రోబోకార్లు నడుస్తూ ఉండవచ్చు మనం ధరించే కాంటాక్ట్ లెన్స్లు సూక్ష్మాతిసూక్ష్మమైన రోబాట్లు ఉండి, అవి మనకు ఛాయాచిత్రాలను తీయటంలో తోడ్పడవచ్చు/మనం సెల్ఫీలు తీసుకోవడానికి కెమేరాని లేదా ఫోన్ ని చేతిలో పట్టుకోవాల్సిన అవసరం లేదు (మరి మనం సేల్ఫీలు ఎలా తీసుకుంటాం?) డ్రోన్స్ అనబడే గాలిలో ఎగిరే చిన్న రోబాట్ లు, గాలిలో బిజీగా ఎగురుతూ, ఉత్తరాలూ, ప్యాకేజీలు, కబాబ్లనూ పంపిణీచేస్తూ, డెలివరీ బాయ్లను పూర్తిగా నిరుద్యోగులను చేసేయవచ్చు, అయితే రోడ్లపై ట్రాఫిక్కు తగ్గిపోవచ్చని ఆశిద్దాం! 2085 సంవత్సరంలో అంటే సుమారుగా మరో 45 సంవత్సరాల తరువాత రోబాట్ లు ఏమి చేస్తుంటాయో ఎవరికి తెలుసు? చూద్దాం.

##
* License: [CC-BY]
* Text: Roopa Pai
* Illustration: Jit Chowdhury
* Translation: Jayashree Rao
* Language: te

# छोटी शिक्षिका

##
मे महिना होता. दुपारची वेळ होती. दीपाला घरी बसून कंटाळा आला होता. कोणाशी खेळावं? कुठे जावं? विचार करत दीपा हिंडत होती.

##
एका झाडाखाली तिला एक घोळका दिसला. ती जवळ गेली.  हे घेतील मला खेळायला? कोणते खेळ खेळत असतील? 

इकडे खेळ तर काहीच दिसत नाहीत. दीपा विचार करत होती.

##
दीपा जवळ येताच सगळे हसत हसत झाडावर चढले. अगदी पटकन! ‘ये नं वर’ सगळे तिला बोलवत होते. दीपाला चढता आलं नाही. ती खालीच उभी राहिली.

##
असं कसं? झाडावर तर सागळेच चढतात. तुला कसं येत नाही? मग कंटाळा आला तर तू काय करतेस? तुला आंबे पाडता येतात? नाही दिपानी मानेनी सांगितलं. 

मग फुगडी,  पतंग उडवणं, पोहणं  तुला काहीच येत नाही? मग तू करतेस काय? तुला कंटाळा कसा येत नाही?

##
‘मी शाळेत जाते. तिथे वाचते, लिहिते, खेळते, नाचते, गाणी गाते खूप मजा करते. मुळीच कंटाळा येत नाही’ दिपानी सांगितलं.

पण मला झाडावर चढता येत नाही. पतंग उडवता येत नाही. फुलपाखरू पकडताही येत नाही.

##
झाडावरून टुणकन  उडीमारून एक छोटी मुलगी दीपा समोर आली. ‘ मी शाळेत जात नाही पण मला शिकवशील वाचायला? मी तुला झाडावर चढायला शिकवीन’. 

‘ मी पतंग उडवायला शिकवीन. पाहिजेतर पोहायला पण. तू वाचायला आणि लिहायला शिकव’.

##
‘चालेल’ दीपाला आनंद झाला. तिला शाळा शाळा खेळायला खूप आवडायचं. ती नेहमी सांगायची की मोठी होऊन मी शिक्षिका होणार.

‘मी आता घरी जाते. उद्या सुरुवात करू’ तिनी सांगितलं

##
दीपानी आपलं नाव सांगितलं. 

झिंगरु, बारकू, काळू, बंदा, नरवा सगळे आपली नावं सांगू लागले. सगळी नावं दिपानी मातीत लिहिली. शिकवणी सुरु झाली. 

सगळे दीपाला ‘ताई’ ताई करायचे. दीपा खुश होती.

##
लवकरंच आपलं नाव, नावातली अक्षरं एकेक जण ओळखू लागला. दीपाचं नाव तर   सगळेच वाचायला लागले. 

आधी अक्षरं मग लहान शब्द असं सुरु होतं. नुसतं वाचायला नाही तर आपण लिहायला पण शिकतो याचा आनंद खूप होता.

##
दीपा आता पुस्तक घेऊन येऊ लागली. मग जोडाक्षरांची ओळख सुरु झाली. 

आपण कधी दिपासारखे वाचू शकणार? आपणही लिहू शकू का? सगळे विचार करत होते.  

##
दीपा हळूहळू झाडावर चढायला, जांभळं पाडायला, फुलपाखरू पकडायला, फांदीवरून उडी मारायला शिकत होती. तिला उंदरांची आणि पालीची भीती वाटते हे ऐकून सगळे खूप हसले पण आता तिची भिती कमी होत होती.

##
सगळे आता लहान लहान वाक्य लिहू लागले होते. ‘आणखी काय शिकवायचं आणि कसं शिकवायचं मला कळत नाही’ दीपा नी एकदा सांगितलं. मला येतं तितकं मी शिकवलं. आता शाळेत जाऊनच शिकावं लागेल.

‘आता शाळेला जाणारच’ सगळे आनंदानी बोलले. ‘तू परत येशील तेव्हा आपण झाडावर बसून वाचायचं’.

##
पाहता पाहता परत जायचा दिवस आला. आंबे, जांभूळ, आवळे, करवंद खाऊन खूप मजा आली. दीपा पतंग उडवायला शिकली. न घाबरता झाडावर चढायला लागली. ‘लवकर परत ये’ सगळे सांगत होते.

##
* License: [CC-BY]
* Text: Madhuri Pai
* Illustration: Ajit Narayan, Deepa Balsavar, Greystroke, Preeti Krishnamurthy, Priya Kuriyan, Sanjay Sarkar, Sheetal Thapa, Suvidha Mistry, Tanvi Choudhury
* Language: mr

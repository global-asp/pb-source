# എല്ലാം പുതിയത് പോലെ!

##
ഇന്ന് വസന്തപഞ്ചമിയാണ്. വസന്തകാലത്തിലെ ആദ്യത്തെ ദിവസമാണെന്ന് അച്ഛനും അമ്മേം പറഞ്ഞിട്ടുണ്ട്. ശീതകാലത്തിനും വേനലിനും ഇടയ്ക്കാണ് വസന്തം. സംസ്കൃതത്തില്‍ വസന്ത്‌ ഋതു എന്നാണ് വിളിക്കുന്നതത്രേ.

##
ഈ ദിവസം ഇന്ത്യയില്‍ പലയിടത്തും വിദ്യയുടെയും പാട്ടിന്റെയും കലയുടെയും ദേവിയെ പ്രാര്‍ത്ഥിക്കും. എന്റെ വീടിന്റെയടുത്തുള്ള മരത്തില്‍ ഒരുപാട് കിളികള്‍ ഇരിപ്പുണ്ട്. അവര്‍ എനിക്ക് വേണ്ടിയാണ് പാട്ടുപാടുന്നതെന്ന് തോന്നും.

##
മരത്തിന് ഇപ്പോ തിളങ്ങുന്ന പുതിയ ഇലകളാണ്, എന്റെ പുതിയ ഫ്രോക്ക് പോലെ. അമ്മയും ഒരു മഞ്ഞസാരി ഉടുത്തിട്ടുണ്ട് - ഭംഗിയുള്ള നിറത്തിന് ചേരുന്ന ഭംഗിയുള്ള പേര് തന്നെ, 'ബസന്തി'

##
മുത്തശ്ശന്‍ ഒരു മരം നടാന്‍ പറഞ്ഞിട്ടുണ്ട്.

"എന്തിനാ മുത്തശ്ശാ?" ഞാന്‍ ചോദിച്ചു.

"അതോ..നിന്റെ കൂടെ വളരാന്‍ ഒരു കൂട്ടുകാരനെ കിട്ടുമല്ലോ മീനൂ," മുത്തശ്ശന്‍ പറഞ്ഞു.

"വസന്തം പുതിയ കാര്യങ്ങള്‍ ചെയ്യാന്‍ പറ്റിയ സമയമാണ്"

##
ഞങ്ങള്‍ തോട്ടത്തിലേക്ക് പോയി. ഞാനും മുത്തശ്ശനും കൂടി ഒരു ചെറിയ കുഴി കുഴിച്ച് ഒരു തൈ നട്ടു.

"ഇത് വളരുമ്പോള്‍ എത്ര പൊക്കം കാണും?" ഞാന്‍ ചോദിച്ചു.

##
"കാത്തിരുന്നു കാണാം മീനൂ!" മുത്തശ്ശന്‍ പറഞ്ഞു.

അണ്ണാറക്കണ്ണന്‍മാര്‍ ഓടിക്കളിക്കുകയാണ്. ടിങ്കുപ്പൂച്ച ഒരു അണ്ണാനെ ഓടിക്കുന്നു. എനിക്കും ടിങ്കുവിന്റെ പിന്നാലെ ഓടണം.

##
തോട്ടം നിറയെ പൂക്കളുണ്ട്‌. എനിക്ക് മഞ്ഞപ്പൂക്കള്‍ വളരെ ഇഷ്ടമാണ്. മുത്തശ്ശന് മുല്ലപ്പൂക്കളാണ് ഇഷ്ടം. ചില മരങ്ങളുടെ താഴെ ഇലകള്‍ പരവതാനി വിരിച്ചിട്ടുണ്ട്.

##
ഒരുപാട് മരങ്ങളില്‍ പൂക്കളുണ്ട്‌. 

എനിക്ക് വസന്തകാലം എത്ര ഇഷ്ടമാണെന്നോ!

എല്ലാം വളരെ മനോഹരമായി കാണപ്പെടുന്നുണ്ട്!

##
നാളെ ഹോളി ആണ്. സ്കൂള്‍ രണ്ട് ദിവസം അവധിയാണ്. ഞങ്ങള്‍ ചുള്ളിക്കമ്പുകളും ചെറിയ തടിക്കഷണങ്ങളും കൊണ്ട് ഹോളികയുണ്ടാക്കിയല്ലോ. അസുരരാജാവായ ഹിരണ്യകശിപുവിന്റെ സഹോദരിയാണ് ഹോളിക. ഹോളിയിലെ പ്രധാന ആചാരമാണ് ഹോളികയെ കത്തിച്ച് ചാമ്പലാക്കുന്നത്.

ഞങ്ങളില്‍ ചിലര്‍ കാട്ടില്‍ പോയി ചമതപ്പൂക്കള്‍ കൊണ്ടുവന്നു. ഒരു ടാങ്കില്‍ വെള്ളം നിറച്ച് മനു പൂക്കള്‍ അതില്‍ ഇട്ടു. വെള്ളത്തിനിപ്പോള്‍ നല്ല തിളങ്ങുന്ന ഓറഞ്ച്നിറമായി!

##
നാളെ ഞങ്ങള്‍ ആ ഓറഞ്ച് വെള്ളം കൊണ്ട് ഹോളി ആഘോഷിക്കും. ഞങ്ങള്‍ക്ക് ഗുജിയയും പൂരിയും കഴിക്കാന്‍ കിട്ടും.

വസന്തകാലം അത്രയ്ക്കും സന്തോഷകാലമാണ്. അധികം തണുപ്പില്ല, അധികം ചൂടില്ല, അധികം ഈര്‍പ്പവും ഇല്ല.

എനിക്ക് എല്ലാ സമയത്തും കളിക്കാം!

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Viji Sasikumar
* Language: ml

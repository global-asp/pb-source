# મારા ગાલ પરનાં ખંજન ક્યાં ગયાં ?

##
“ઇમ્મા...અપ્પા....જલ્દી આવો !” લાંગલેને બૂમ પાડી.

બિલાડીનાં ત્રણ બચ્ચાંઓને એકબીજા સાથે રમતા જોઈ રહેલી લાંગલેનને તેના માતાપિતાએ ભયભીત થયેલી જોઈ.

“ઇમ્મા ...” લાંગલેન બોલી.

“શું થયું? ધીમેથી બોલ.” ઈમ્માએ કહ્યું. “બિલાડીનાં બચ્ચાંઓ ખૂબ જ ડરેલા છે.”

##
અચાનક, એક મોટી નારંગી રંગની બિલાડીએ બારીમાંથી કૂદકો માર્યો. તેણે તેમની અવગણના કરી અને ચપળતાથી આવીને નીચે બેસી ગઈ. બિલાડીના ત્રણેય બચ્ચાંઓ ત્યાં ઘસી આવ્યા અને તેની માને ધાવવા લાગ્યાં.

લાંગલેન અને તેના માતાપિતા ચોરપગલે બહાર નીકળી ગયા.

##
લાંગલેને પૂછ્યું, “બિલાડીના બચ્ચાંની જેમ જ તેની માં ભૂખરા રંગની ન હતી, ખરુંને?”

“હા, ખરું.” અપ્પાએ જવાબ આપ્યો.

“તેઓ તેની મમ્મીની જેમ નારંગી રંગના શા માટે ન હતા?”

“કદાચ તેમના પપ્પા ભૂખરા રંગના હશે.”

લાંગલેન હજુ તેના વિશે વિચારી રહી હતી, અપ્પા બોલ્યા, “જેવી રીતે લાંગલેનને અપ્પા જેવા વાંકડીયા વાળ છે તેવી જ રીતે ભૂખરા રંગના બચ્ચાંઓ પણ તેમના પપ્પા જેવો જ રંગ ધરાવે છે.”

##
“પરંતુ બધાં જ મને કહે છે કે હું ઈમ્મા જેવી દેખાવ છું. જુઓ, આપણી દાઢી પર પણ તડ (ફાડ) છે કે જે બે ભાગમાં વહેચાયેલી હોય તેવું દેખાય છે.”

“તું અમારા બંનેનો અંશ છે, કારણ કે તું અમારી વ્હાલી લાંગલેન છે,” ઈમ્માએ તેણીને ગાઢ આલિંગનમાં લીધી અને કહ્યું.

“શું ભૂખરી બિલાડીઓમાં પણ તેમના માતાપિતાનો અંશ હોય છે?”

##
“હા, માતાપિતા સાથેના દરેક જીવમાં માતા અને પિતા બંનેની લાક્ષણિકતાઓ હોય છે.” અપ્પાએ સમજાવ્યું.

“લાક્ષણિકતા? અરે! જરા થોભો, મને થોડું વિચારવા દો. શું મારા વાંકડીયા વાળ પણ એક લાક્ષણિકતા કહેવાય?”

“હા, તે એક લાક્ષણિકતા છે, લાંગલેન. તમારૂ કોઈ લક્ષણ અથવા ખાસિયત એ એક લાક્ષણિકતા છે. શું તું બીજી કોઈ લાક્ષણિકતા વિશે વિચારી શકે છે?”, ઇમ્માએ પૂછ્યું.
“હમમમ... મારી ઉંચાઈ?”

##
“હા, તે બીજી લાક્ષણિકતા છે. તારી આંખોનો રંગ, તારા કાનના આકાર, તારી આંગળીઓ અને અંગુઠાની લંબાઈ અને તારા નાકનો આકાર - આ બધી જ તારી કેટલીક લાક્ષણિકતાઓ છે,” ઈમ્માએ સમજાવ્યું.

“મારા વાંકડીયા વાળ એ અપ્પા તરફથી મળેલી લાક્ષણિકતા છે અને દાઢી પરની તડ (ફાટ) એ ઈમ્મા તરફથી મળેલી લાક્ષણિકતા છે. શું તમે પણ તમારી આ લાક્ષણિકતા તમારા માતાપિતા પાસેથી મેળવી છે?”

“હા! તે જલ્દી પકડી પાડી હો! અને તેઓએ પણ તેમની લાક્ષણિકતા તેમના માતાપિતા પાસેથી મેળવી હતી.” ઈમ્માએ કહ્યું.

##
##
“પરંતુ,” લાંગલેને આશ્વર્ય સાથે પૂછ્યું, “મારા નાનીમાં કે નાના બંનેમાંથી કોઈને તડવાળી દાઢી ન હતી, તો તમે આ લાક્ષણિકતા ક્યાંથી મેળવી?”

“ઘણી વખત લાક્ષણિકતાઓ એક પેઢી અથવા વધારે પેઢી બાદ જતી રહે છે. મારા દાદા કે જેમને હું પુફુ કહીને બોલવું છું તેમને તડવાળી દાઢી હતી. ત્યારબાદ મેં આ લાક્ષણિકતા મેળવી અને આજે તે તારા સુધી પહોચી.”

“આ બધું મને તમારા બધાં તરફથી મળેલી લાક્ષણિકતાઓનો એક સંગ્રહ બનાવે છે.” લાંગલેને થોડા દુઃખ સાથે કહ્યું.
ઈમ્માએ તરત જ તેને આલિંગનમાં લીધી. “નહિ, લાંગલેન. બાળકોને માતાપિતા તરફથી મળેલ લાક્ષણિકતાને આનુવંશિકતા કહેવામાં આવે છે. આપણે લાક્ષણિકતાને વહેંચી શકીએ છીએ, પરંતુ આપણામાના દરેકની લાક્ષણિકતા જુદી જુદી હોય છે. તમારી લાક્ષણિકતાઓનો સમન્વય તમને એક અજોડ વ્યક્તિ બનાવે છે.”

##
“લાંગલેન, મારી સામે જુઓ,” અપ્પાએ કહ્યું. “હું સંપૂર્ણપણે અજોડ વ્યક્તિ છું. ખુબ ઉંચો છું, મારા માથા, ચહેરા અને કાન પર લાંબા અને વાંકડીયા વાળ છે. હું વિશ્વમાં સૌથી પહોળા પગ ધરાવનાર વ્યક્તિ પણ છું. જો તારા કાન પર લાંબા અને વાંકડીયા વાળ હોત તો તું શું કરત?”

##
“હં... મને તે વાળ ગૂંથવા ગમશે, અપ્પા, અને તેમાં રંગબેરંગી રબરબેન્ડ લગાવવાનું ગમશે!”

ઈમ્માએ તેમની બંનેની સામે સ્મિત કર્યું. “સ્ત્રીઓને કાનમાં વાળ હોતા નથી, લાંગલેન, પરંતુ વિશિષ્ટ રમૂજ ખાતર તને તારા પપ્પાની લાક્ષણિકતાઓ મળી હોય એવું લાગે છે!”

##
અપ્પા રૂમની બહાર ગયા અને લાંગલેન ઈમ્માની બાહોમાં સમાઈ ગઈ. “મને હજુ પણ એક પ્રશ્ન છે.

ઇબોક હંમેશા કહેતા હોય છે કે તમારે પણ તેમના જેવા જ ખંજનો હતા. તો ક્યાં ગયાં તે?”

ઈમ્માએ હસતા હસતા કહ્યું, “ખંજનોની લાક્ષણિકતાઓ તો મેં મારી માતા પાસેથી મેળવી હતી. પરંતુ, દરેક લાક્ષણીકતામાં કેટલોક પ્રભાવ હોય છે. કેટલાંક પ્રભાવો દેખાઈ આવે છે જયારે કેટલાંક પ્રભાવો અદૃશ્ય થઇ જતા હોય છે.”

##
અપ્પા ઢાંકેલી પ્લેટ લઈને પાછા આવ્યા.

“આ પ્લેટમાં જે જાદુઈ સ્વાદિષ્ટ વસ્તુઓ દેખાય છે તેનાથી હું પ્રભાવિત છું!” આમ કહેતા, તેમણે પ્લેટ પરનો રૂમાલ ખેંચ્યો. તેમાં ગરમાગરમ વડા હતા.

“અને આપણે તેને અદૃશ્ય કરવા માટે પ્રભાવિત છીએ ?” લાંગલેને કોઈ પણ પ્રકારના જવાબની રાહ જોયા વગર જ તેનું મોઢું હલાવતાં કહ્યું,

##
અઘરા શબ્દોની સમજ:

ખંજન: હસતા હસતા ગાલ પર પડતા ખાડા
ઈમ્મા: મણિપુરી ભાષામાં માતા
પુફુ: મણિપુરી ભાષામાં દાદા

ઇબોક: મણિપુરી ભાષામાં નાનીમા/દાદીમાં
ફાટ (તડ): બે ભાગમાં વિભાજીત થયેલું
લાક્ષણિકતાઓ: વ્યક્તિમાં રહેલી કોઈ ખાસિયત, દા.ત., વાંકડીયા વાળ, બે ભાગમાં વિભાજીત દાઢી, ખંજન
આનુવંશિકતા: માતાપિતામાંથી બાળકમાં આવતા લક્ષણો
પેઢી: લગભગ સમાન ઉમરના અને એક જ સમયે સાથે રહેતા લોકો
અજોડ: એક પ્રકારની વિશિષ્ટતા
પ્રભાવિત: કોઈના પર અસર પડવી
વડા: તળેલી સ્વાદિષ્ટ વાનગી

##
તમારા પોતાના કુટુંબનું એક ઝાડ બનાવો.

તમે અગાઉ જોયું જ હશે કે લાંગલેનની માતા મણીપુરના છે અને પિતા તમિલનાડુના છે.

જેવી રીતે લાંગલેને બનાવ્યું છે તેવી જ રીતે, શું તમને તમારા પોતાના કુટુંબ માટે એક ઝાડ બનાવવાનું ગમશે (પેજ નંબર 7 અને 8 મુજબ) ? એક પેપર અને પેન હાથમાં લો, અને તેને યોગ્ય રીતે બનાવો. જો તમે તેને યોગ્ય રીતે બનાવી ન શકો તો, તમે તમારા માતાપિતાને મદદ માટે પૂછી શકો છો.

##
તમારું કાલ્પનિક વહાલું પાલતું પ્રાણી કેવું દેખાય છે?

સીધા કે વાંકડિયા વાળ? ગોળ નાક કે ત્રિકોણાકાર નાક?
એક પગ, બે પગ કે ઘણા બધાં પગ? કુતરાની પૂંછડી જેવી પૂંછડી કે સિંહની પૂંછડી જેવી પૂંછડી?

આવાં બધાં જ પકારની લાક્ષણિકતાઓ ધરાવતું તમારું પોતાનું કાલ્પનિક વહાલું પાલતું પ્રાણી દોરો.

આ બધું મિક્સ કરો અને તમારી કલ્પનાના ઘોડાઓ દોડાવો.

##
* License: [CC-BY]
* Text: Radha HS
* Illustration: Kruttika Susarla
* Translation: Ashok Parmar
* Language: gu

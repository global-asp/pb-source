# सुशीला के कोलम

##
सुशीला तमिलनाडु में रहती है। उसने अपनी माँ से कोलम बनाना सीखा। 

##
हर पोंगल पर उसे एक कोलम बनाने दिया जाता था। बिल्कुल अपना, खु़द का कोलम! 

##
सुशीला को कोलम बनाने में बहुत मज़ा आता। 

वह फ़र्श पर कोलम बनाती, सीढ़ियों पर, दीवारों पर... 

##
... बड़ी इमारतों पर, रेलों पर भी... 

##
और तो और आसमान में उड़ती पतंगों पर कोलम बना देती। 

सब को सुशीला के कोलम बहुत पसन्द आते। 

##
एक दिन वायुसेना ने उस से कोलम बनाने में मदद माँगी!  सुशीला ने विमानचालकों को बताया कि उड़ान भरते हुए विमान कैसे गोता खाएँ, कैसे गुलाटियाँ खाएँ और कैसे पलटें।

##
...और मिनटों में आसमान में बड़ा और रंगबिरंगा कोलम दिखने लगा। शहर भर के लोगों ने यह कमाल का कोलम देखा। 

##
उस रात छत पर खड़ी सुशीला ने आकाश की ओर देखा। वहाँ उसे हज़ारों तारे टिमटिमाते दिखे। 

क्या तुम बता सकते हो कि सुशीला अगला कोलम कहाँ बनाएगी? 

##
कोलम बिन्दुओं को जोड़कर या यूँ ही बनाए जानेवाले सुन्दर नमूने हैं। लोग नए दिन का स्वागत करने के लिए अपने घर के बाहर कोलम बनाते हैं। माना जाता है कि कोलम बनाने से घर-परिवार में सुख-समृद्धि आती है। परम्परागत रूप से कोलम बनाने के लिए चावल के आटे का इस्तेमाल किया जाता है। 

हमारे देश में सभी जगह फ़र्श और दीवारों पर चित्र बनाए जाते हैं जिन्हें कोलम, मोग्गु, रंगोली, अल्पना, हासे चित्तरा, चौक पूरना आदि कहा जाता है। आपके इलाके में इन्हें क्या कहा जाता है?

##
* License: [CC-BY]
* Text: Sridala Swami
* Illustration: Priya Kuriyan
* Translation: Vartul Adishesh Dhaundiyal
* Language: hi

# बालः डिण्डिमश्च

##
इदं नाटकम् आधुनिक्या 'शारीरिक्या' नाटकशैल्या उपनिबद्धम् ।
कुत्रापि, बहुभिः वा अबहुभिः वा कलाकारैः, विना उपकरणानि, विना सज्जतामपि  अनया शैल्या नाटकानि प्रदर्शयितुं शक्यन्ते इत्येतत् अस्याः शैल्याः सौन्दर्यं सौलभ्यञ्च ।
कथमिदं नाटकं प्रदर्शनीयमित्यस्मिन् विषये सूचना अस्य पुस्तकस्य अन्ते दत्ता ।

नाटके प्रेविशेम !

बालः डिण्डिमश्च

सूत्रधारः -  (मञ्चकोणे प्रविश्य) 

एका निर्धना महिला पुत्रेण सह वसति स्म । तस्मिन् उपनगरे धनिकानां गृहेषु सा उद्यानपालिकात्वेन कार्यं करोति स्म ।  प्रतिकाराय धान्यराशिं प्राप्नोति स्म ।

एको बालः मातरम् अभिनयति , अन्यबालाः गणान् निर्माय धनिककुटुम्बान् अभिनयन्ति ।
माता प्रत्येकं गणं प्रति गत्वा उद्यानपालनाभिनयं करोति । ३० क्षणेभ्यः एतद्दृश्यं प्रदर्श्य सर्वे गणाः , माता च स्वस्वस्थानेषु स्थिरीभवन्ति ।

सूत्रधारः -  स्वपुत्राय नूतनवस्त्रं क्रीडनकानि वा क्रेतुं असमर्थाहम्  इति सा व्यथिता ।

तदा प्रविष्टमञ्चः कश्चन बालः गीतं गायन् वल्लकन्दुकक्रीडां अभिनयन् मञ्चस्थानां मध्ये धावति ।
एवम् अभिनयन् सः मञ्चमध्ये स्थिरीभवति ।

सूत्रधारः- अयं लघुबालः रुचिरः प्रसन्नः च आसीत् । नूतनवस्त्राणां क्रीडनकानां वा अभावः तं न अबाधत ।
एकदा दिनावसाने परिश्रमात् प्राप्तानि धान्यानि विक्रेतुं विपणिं गच्छन्ती आसीत् माता।

माता बालं प्रति उपक्रमते, अन्ये स्थिरीभूताः नटाः अनुपदं प्रतिनिवर्तन्ते ।

सूत्रधारः  - सा पुत्रम् अपृच्छत् -
माता - वत्स, विपण्याः तुभ्यं किम् आनयेयम् ?

##
सूत्रधारः - डिण्डिमध्वन्या सः आकृष्टः आसीत् । अतः सः अवदत् -
बालः  - मातः, एको डिण्डिमः । क्रीडितुं एकं डिण्डिमम् इच्छामि ।

अग्रे, बालः स्वस्थाने स्थिरोऽस्ति । माता मञ्चे परिक्रामति । सा अनुपदात् एकस्मै वणिजम् अभिनयते नटाय धान्यं विक्रीणीते, अन्यस्मात् पिष्टं क्रीणाति । मार्गे काष्ठखण्डमेकं गृहीत्वा पुत्रेण मिलति ।

सूत्रधारः
 - पुत्राय एकं डिण्डिमं क्रेतुं पर्याप्तधनं कदापि न अर्जयति इति माता अजानात् । विपण्यां धान्यं विक्रीय, किञ्चित् माषचूर्णं लवणं च अक्रीणात् । गृहम् आगच्छन्ती सा रिक्तहस्ततया एव पुत्रेण मेलितव्यम् इति खिन्ना जाता । अतः, यदा मार्गे उत्तमकाष्ठखण्डमेकमपश्यत्, तद्गृहीत्वा गृहम् आनयत् ।

काष्ठखण्डेन किं कर्तव्यमिति नाजानात् पुत्रः । तथापि, क्रीडासमये हर्षेण तं खण्डं नयति स्म । स्फुरितम् उल्लासगीतमेकं गीत्वा सः अगच्छत् ।

बालः मञ्चे परिक्रामति । अनुपदं तं पश्यति ।

बालः - टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          डिण्डिमः इष्टः , अहो पश्य कः प्राप्तः
          सुन्दरकाष्ठखण्डः ।
          डिण्डिमः इष्टः , अहो पश्य कः प्राप्तः
          अहं तु भाग्ययुतः  ।
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि

##
गीतसमाप्तौ अनुपदात् कश्चन वृद्धः अग्रे आगच्छति । चुल्लीप्रज्वालनम् च अभिनयति । यदा सः कासते , समग्रमनुपदमपि कासते , तस्य स्थितिपरिणामप्रदर्शनं वर्धयत् ।

सूत्रधारः - मार्गे धावन् सः एकं वृद्धमपश्यत् । स वृद्धः गोमयकार्षीः उपयुज्य चुल्लीं प्रज्वालयितुं प्रायतत ।
             अग्निः न ज्वालितः , परं धूमः प्रवृद्धः ।  धूमात् तस्य नेत्रे सजले जाते ।  सः अकासत च ।  बालः तम् उपसर्प्य अपृच्छत् -
बालः -  तात ! का समस्या ? साहाय्यं कर्तुं शक्नुयाम् ?
वृद्धः -  वत्स , पक्तुं प्रयतमानोऽहम् किन्तु अग्निं प्रज्वालयितुम् अशक्तः  ।
अग्निस्तु न ज्वलते ।  पक्तुं नैव शक्यते । कोपि साहाय्यं कर्तुं शक्नुयात्?
          मम नेत्रे सरागे , भुजौ श्रान्तौ
          बुभुक्षितोऽहम् , खाद्यमिच्छामि
          शुष्ककाष्ठखण्डेन उपकृतो भवामि ।
बालः - मम काष्ठखण्डमुपयुज्य अग्निं प्रज्वालयतु ।

          अग्रे सूत्रधारः कथनमनुवर्तयति, युगपत् वक्ष्यमानाः क्रियाः अभिनीयन्ते ।
सूत्रधारः - सः वृद्धः अतिप्रसन्नः । चुल्लेः अग्निं प्रज्वाल्य काश्चन रोटिकाः पक्त्वा ततः एकं खण्डं बालाय अददात् ।
          वृद्धः अनुपदं निवर्तते । 
         

##
 स्वगीतं गायन् बालः धावति
बालः - ला-ला-ला-ला  ला-ला-ला-ला ला-ला-ला-ला ला
          ला-ला-ला-ला  ला-ला-ला-ला ला-ला-ला-ला ला
          काष्ठखण्डेन प्राप्तमीषद्खाद्यम्
          स्वादिष्टरोटिकाखण्डम्
          नास्ति डिण्डिमो इदं काष्ठम्
          परं दापितं  रोटिकाखण्डम्
          ला-ला-ला-ला  ला-ला-ला-ला ला-ला-ला-ला ला
          ला-ला-ला-ला  ला-ला-ला-ला ला-ला-ला-ला ला
सूत्रधारः - बालः गच्छन् एकां कुम्भकारस्य पत्नीं गृहीतशिशुम् अपश्यत् । शिशुः रुदती आसीत्।

             पूर्वरीत्या अनुपदात् गृहीतशिशुम् अभिनीय कुम्भकारस्य पत्नी अग्रे आगच्छति । यदा माता शिशुं  सान्त्वयितुं यतते, तदा अनुपदं स्वापिकामेकां क्वणति । इदं प्रादेशिकगीतं भवितुमर्हति ।

बालः अवदत् -

बालः -    अम्ब , भवत्याः पुत्री किमर्थं रोदिति ?
कुम्भकारस्य पत्नी - बुभुक्षितेयम् ।  आप्रातः किमपि नाखादत् । गृहे खाद्यं किञ्चिदपि नास्ति ।  तस्यै दातुं रोटिकाखण्डं कामये ।
सूत्रधारः - बालः तस्यै महिलायै स्वरोटिकाखण्डम् अयच्छत् । मात्रा दत्तं रोटिकाखण्डं खादित्वा बुभुक्षायाः निवारिता पुत्री रोदनम् अस्थगयत् । अतीवप्रसन्ना सा बालाय बृहद्घटमेकम् उपायन्यकरोत् ।

पूर्वगतक्रियाः सूत्रधारस्य कथनसमये युगपत् अभिनीयन्ते । समाप्तौ,  धृतशिशुः महिला अनुपदं निवर्तते । बालः घटेन सह पथि अनुवर्तयति ।

सः गच्छन् स्वगीतं गायति -

बालः - टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          रोटिकां दत्तवान्, अहो पश्य किं प्राप्तवान्
          रोटिकां दत्तवान्, सुन्दरघटं प्राप्तवान्
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि
          टम्-टि-टि  टम्-टि-टि टम्-टि-टि  टम्-टि-टि टम्-टि-टि  टम्-टि-टि

##
सूत्रधारः -  सः बालः चलन् नदीतटे विचित्रदृश्यमेकमपश्यत् ।

अनुपदस्थनटाः युगपत् हस्तविक्षेपात् प्रवहन्तीं नदीं अभिनेतुं शक्नुयुः । रजकः तस्य पत्नी च विवादं कुर्वन्तौ (अभिनयनेन) अनुपदात् अग्रे आगच्छतः । तयोः चेष्टाः अतिकृताः भवन्ति किन्तु ध्वनिः न श्रूयते ।

कश्चन रजकः स्वपत्न्या सह उच्चैः विवदति । बालः विरम्य अपृच्छत् -

बालः - तात । समस्या का ? किमर्थं कलहः ?
सूत्रधारः - रजकः अवदत् -
रजकः - एतस्यै बहुमूल्यकं घटमेकम् अददाम् ।
           मम अन्तिमो घटः । अनया भग्नः घटः ।

##
घटं विना वस्त्राणि क्लिद्यन्ति । मलिनानि एव तिष्ठन्ति । व्यापारः नश्यति ।

बालः - तात । मा विवदतु । मम घटं स्वीकरोतु । उपयुङ्क्ताम् ।
सूत्रधारः - रजकः घटप्राप्त्या सन्तुष्टः । बालस्य दयालुतया अतिप्रसन्नः सः प्रतिकाराय तस्मै सुन्दरं प्रावारकमेकम् अददात् ।

समग्रम् अनुपदं तं प्रावारकं प्रशंसति । "अहो , कियत् सुन्दरं प्रावारकम् । मृदुलं , स्निग्धं , आकर्षकवर्णयुतं , सुखदायकम्"। रजकः पत्न्या सह अनुपदं निवर्तते ।

##
बालः  स्वगीतं गायन् चलनम् अनुवर्तयति ।
बालः - गच्छन्नहं धृत्वा घटं
          दृष्टवान् एकं रजकं
          तेन दत्तं प्रावारकं
          अहो विस्मयदायकं
          जनैः कामयमानं
          विद्यते मन्निकटम् ।

सूत्रधारः -  प्रावारकं पनयन् बालकः अगच्छत् । कञ्चन सेतुमासाद्य तत्रत्यदृश्यात् व्यग्रः जातः।
             
              अग्रे सूत्रधारः अनुवर्तयति । तदा अनुपदं शीतवायुवातनध्वनिमुत्पादयति । कश्चन शैत्यात् कम्पमानः  अनुपदात् अग्रे आगच्छति । स्वशरीरं कुञ्चयन् उपविशति ।

शैत्यात् कम्पमानः कश्चन युतकमपि नाधरत् । सः व्रणितः अभासत । पीडायाः परिक्रोशति स्म ।  चिन्ताकुलः बालः तम् उपसर्प्य अवदत् -

बालः -  रक्तस्रावी, व्रणितः च परिभासते भवान् । साहाय्यम् उपानेष्यामि ।  प्रावारकं भवते आवश्यकम् ।
सूत्रधारः - एतादृशीं दीनदशां कथं प्राप्नोत् सः इति बालः अपृच्छत् । सः प्रत्यवदत् -

सूत्रधारेण कथ्यमानानि अग्रिमवाक्यानि अभिनीयन्ते ।  नटगणः अग्रे आगच्छति । ते अन्यं नटमेकं (यः उपर्युक्तमनुष्यम् अभिनयति) मृगयन्ति, परिवेष्टयन्ति , लुण्टन्ति च।

त्वरया अश्वेन गच्छामि स्म
अश्वेन नगरं गच्छामि स्म
चोरसमूहेन गृहीतोऽहम्
अभिहतोहं लुण्ठितोऽहम्
पीडायां त्यक्तोऽहम्
व्रणितोऽहम् मूषितोऽहम्
युतकमपि नावशिष्टम्

गीतसमाप्तौ चोराभिनेतारः अनुपदं निवर्तन्ते ।

##
सूत्रधारः - बालः अवदत् -
बालः - मदपेक्षया भवतः आवश्यकता अधिका ।  एतत् प्रावारकं स्वीकरोतु । उष्णं रक्षिष्यति ।
सूत्रधारः - बालस्य कारुण्यात् सः मनुष्यः रञ्जितः । सः बहुधा धन्यवादान् व्याहरन् बालाय आत्मना चालितम् उत्तमम् अश्वम् उपायनीकृतवान् ।

सः लुण्ठितमनुष्यः अनुपदं निवर्तते । समग्रम् अनुपदम् ध्वन्या अश्वचालनम् अभिनयति । डिण्डिमतालेन सह कर्तुं शक्यते । अनुपदं स्वस्थाने अभिनयति परं बालः अश्वचालनं अभिनयन् मञ्चं क्रमते ।

अतिप्रसन्नः बालः गीतं गायन् अश्वं नयति ।
बालः - प्रावारकं दत्वा अश्वः प्राप्तः
          कथमिदं जनैः कामयमानः
          पदार्थो सदा मत्सकाशः ?
          विचित्रमिदं यथाश्वो प्राप्तः

बालस्य अनुपदस्य च अश्वचालनाभिनयः स्थगयति । अन्यगणः अनुपदात् अग्रे आगच्छति । वरः , तस्य बान्धवाः , उत्सवस्य मार्दङ्गिकाः च अन्तर्भवन्ति अस्मिन् गणे ।

##
सूत्रधारः -  बालः अश्वेन सह गच्छन् रुचिरवस्त्रधारिणां गणमेकमपश्यत् । वरः , सङ्गीतकाराः च तस्यां विवाहोत्सवगणे अन्तरभवन् । विवाहोत्सवयात्रामारब्धुं सिद्धाः अभासन्त किन्तु सर्वे म्लानमुखाः सन् एकस्य वृक्षस्य अधः उपाविशन् ।

तदा वरस्य गणः , अनुपदनटाः च मन्दगत्या दीनस्वरेण प्रसिद्धविवाहगीतमेकं गायन्ति।

बालः विरम्य , कस्मात् कारणात् ते विषादे पतिताः इति तान् अपृच्छत् । वरस्य पिता प्रत्यवदत् -

वरस्य पिता - परिस्थितिः एवम् । विवाहयात्रायै वयं सिद्धाः परन्तु वराय एकः अश्वः अपेक्ष्यते । यः अश्वमानेतुं नियुक्तः सः नागतः , मुहूर्तः समाप्तप्रायः ।

सूत्रधारः - वरः स्वयं बालम् अवदत् -
              वरोऽहं वधूं द्रष्टुं प्रतीक्षमाणोहम्
              स्थगितोहं अश्वं प्रतीक्षमाणोहम्
              केवलं पद्भ्यां गन्तुं न शक्यते
              अश्वो नागतः मुहूर्तः क्षीयते
              अतिथयः अत्तुं प्रतीक्षन्ते
              नूनं मे विवाहः च्योष्यते
              अश्वमपेक्षे अश्वमपेक्षे
              वेगयुताश्वमपेक्षे

अनुपदम् - अश्वम् अपेक्षते । अश्वम् अपेक्षते ।
              सः द्रुतगामिनमश्वम् अपेक्षते ।

##
सूत्रधारः - स्वभावेन पूर्ववत् स्वस्य अश्वं वराय अददात् बालः । अतिप्रसन्नः वरः प्रत्युपकाराय किं दातुं शक्यते इति अपृच्छत् ।

बालः सङ्गीतकारेषु मार्दङ्गिकं झटिति अलक्षयत् । सः अवदत् -

बालः - तं डिण्डिमं मात्रमिच्छामि ।  मम मनोरथं पूरय । मम मनोरथं पूरय ।

अग्रिमवाक्येषु कथ्यमानेषु मार्दङ्गिकः अग्रे आगत्य स्वडिण्डिमं बालाय अयच्छत् ।

##
सूत्रधारः - बालाय डिण्डिमः दीयताम् इति वरः मार्दङ्गिकं प्रार्थयत् । नूतनं डिण्डिमं क्रेतुं प्रभूतधनं नूनं प्राप्येत इति विश्वासेन स्वेच्छया सः स्वडिण्डिमं बालाय अददात् ।

वरः , तस्य गणः , अन्ये च अनुपदे सम्मिलन्ति । सर्वे विवाहगीतं गायन्ति किन्तु अधुना आनन्दस्वरेण उत्साहेन च।

सूत्रधारः - बालः सोल्लासं स्वगीतं गायन् डिण्डिमं वादयन् गृहं प्रति धावति । कथं मात्रा उपकृतः सः डिण्डिमप्राप्तये इति वृत्तान्तं कथयितुम् अत्युत्सुकः आसीत् ।

बालः माता च मञ्चस्य मध्ये मिलतः । 

बालः - काष्ठखण्डात् रोटिकां  काष्ठं च चुल्लये
          रोटिकायाः घटमेकं  रोटिकां लघुशिशवे
          घटादेकं प्रावारकं घटं रजकवृत्तये
          प्रावारकादश्वमेकं प्रावारकं रक्षणाय
          अश्वाच्च डिण्डिमं अश्वं च उत्सवाय
          प्राप्याहं क्रमेण दत्त्वा च अन्येभ्यः
          लब्धवान् डिण्डिमम् अन्ये च उपकृताः
          दानं च आदानं सर्वोपकारकौ
          दानं च आदानं सर्वोपकारकौ

अन्तिमकवितां  बालं परितः गायत् नृत्यत् च समग्रानुपदं पुनः गायति । नाटकावसाने सर्वे नटाः स्वाभिनयने स्वस्थानेषु स्थिरीभवन्ति ।

--पटाक्षेपः--

##
* License: [CC-BY]
* Text: Umesh P N
* Illustration: Rajiv Eipe
* Translation: Anand Viswanathan
* Language: sa

# मदतीचा हात

##
प्रिय... तुला माहितेय तू कोण आहेस, तू जी कुणी आहेस ती... शिवाय हे पत्र तर तू कधीच पाहणारही नाहीच आहेस.

आपल्या वर्गाच्या वर्गशिक्षिका मला म्हणाल्या की, तू शाळेत नवीन आली आहेस, त्यामुळे मी तुझा 'मार्गदर्शक’ व्हावं आणि थला परिसर आणि सगळी माणसं यांची तुला नीट ओळख करून द्यावी. 'मार्गदर्शक म्हणजे नक्की काय’, ते माहीत नसल्याने मी शब्दकोशात पाहिलं! 

अली, गौरव, सुमी आणि राणी यांनी घरी जाताना मला प्रश्न विचारून डोकं खाल्लं. मी मात्र त्यांना म्हटलं, की तुम्ही कशाबद्दल बोलताय हे मला कळतंच नाहीये. ते काही खरं नव्हतं. मला कसं माहीत नसणार?बघ, तुझ्यामुळे मला मित्रांशी खोटं बोलावं लागलं...

तुझा विश्वासू

मी.

##
हाय…

माझी आई म्हणते, लोकांकडे असं नजर रोखून पाहणं चांगलं नसतं म्हणे. पण सगळी मुलं तर सारखी तुझ्याकडेच पाहात असतात. शिवाय आता मी तुझा 'मार्गदर्शक' असल्यानं ती माझ्याकडेही पाहतात. तू आमच्या शाळेत आलीसच कशाला? तू का नाही जात तुझ्या जुन्या शाळेत परत?

तुला माहीत आहे का, काल काय झालं ते? काल शाळा सुटल्यावर अली, गौरव आणि त्याच्या सातवीतल्या दोन मित्रांनी मला कोपऱ्यात घेतलं. त्यांनी माझं दप्तर हिसकावून घेतलं. त्यांच्या काही प्रश्नांची मी उत्तरं दिल्याशिवाय 'दप्तर परत देणार नाही' असं त्यांनी धमकावलं. तुला माहितीच आहेत ते प्रश्न! त्यांनी माझं दप्तर एका झुडुपात फेकलं. ते शोधायला मला आत सरपटत जावं लागलं... माझा शर्टही फाटला आणि त्यामुळं मग आईपण रागावली.

हे सगळं तुझ्यामुळे झालंय...

मी

##
हॅलो,

मी त्यांना कितीतरी वेळा सांगितलं, की त्यांना जे काय हवंय, ते तुला थेट विचारू शकतात. मला विचारून काय मिळणार आहे त्यांना? तुझ्याकडे 'ती गोष्ट’ का आहे, ती नक्की कसं काम करते याची मला माहिती असावी अशी अपेक्षा ते कशी करू शकतात?

पण खरं सांगायचं, तर मलाही त्यांच्यासारखेच किंबहुना तेच सारे प्रश्न तुझ्याबद्दल पडलेले आहेत. तू पहिल्यांदा वर्गात आलीस, तेव्हाच तुला पाहिल्यानंतर आमच्या ते लक्षात आलं होतं... एका हातानेच तू साऱ्या गोष्टी करत होतीस. तेव्हा तुझा दुसरा हात अजिबात हलत नव्हता. सुरुवातीला याचं कारण लक्षात आलं नाही. मग जरा जवळून पाहिलं तर त्याच्याकडे पाहून काहीसं विचित्रच वाटलं. तो हात प्लास्टिकचा असल्यासारखा दिसत होता. आधी मला वाटलं तो खेळण्यातला हात आहे, मला नीट कळायला थोडा वेळच लागला.

शिवाय, जेवणाच्या सुट्टीत काय झालं ते पाहिलं मी.

पुन्हा भेटू.

मी.

##
हॅलो,

आज माझ्या सगळ्यात मोठ्या बहिणीचा फोन आला होता. ती दिल्लीला इंजिनिअरींग करते आहे. मी तिला म्हटलं, "माझ्या वर्गातल्या एका मुलीला खोटा हात आहे." ती म्हणाली, "अरे, तशा हाताला प्रोस्थेटिक असं म्हणतात.”

आता जरा माझा सल्ला ऐकशील का? जर लोकांनी सारखं तुझ्याकडे रोखून पाहणं, तुझ्याविषयी बोलणं हे सारं तुला नको असेल, तर पहिल्यांदा तू सगळा वेळ एकाच कोपऱ्यात उभं राहणं बंद कर पाहू... तू आमच्यासोबत खेळायला का येत नाहीस? तू झोपाळ्यावर का खेळत नाहीस? झोपाळा तर प्रत्येकाला आवडतो. तुला नाही का आवडत? आता इथं तुला दोन आठवडे झालेत जवळपास... तुला आमच्यात मिसळायला काही हरकत नाही आता... मी काय सतत तुझा मार्गदर्शक राहणार नाहीये बरं का.

काही वेळा तुझ्याशी काय बोलावं तेच मला कळत नाही.

मी

##
पुन्हा एकदा,

परवा जेवणाच्या सुट्टीत जे काही घडलं, ते सगळं मी बघत होतो. जरा उत्सुकता म्हणून विचारतो, “एक हात असणं विचित्र आहे का गं?" तुझा फक्त पंजाच असा आहे की पूर्ण हातच खोटा... सॉरी, प्रोस्थेटिक आहे? सुमी, गौरव आणि मी शाळेतून परत येताना 'एका हाताचं चॅलेंज’ हा खेळ खेळलो. कुठलीही गोष्ट करताना एकाच हात वापरायचा, असा या खेळाचा नियम. एकाच हाताने दप्तर भरायचं, शर्टची बटण लावायची - असं.

##
सुमीला काही एका हातानं बुटाची लेस बांधता आली नाही आणि ती तोंडावर पडली. त्यात तिच्या हनुवटीला लागलं. आपल्या वर्गशिक्षिकेने ते पाहिलं, तिला औषध लावलं. मग तिला निष्काळजीपणाबद्दल त्या ओरडल्या. म्हणाल्या, "अशी लेस न बांधता डोंगरात फिरत असतात का? घरी जाताना कुठं धडपडली असतीस तर?”

हे मोठे लोक उगाच फार काळजी करत बसतात बाबा.

खरंच तुझा,

मी

##
हाय!

तुला माहितेय का 'योगायोग’ म्हणजे काय असतं ते?... आपण जे बोलतो ना, तसंच घडतं काही वेळाने... एका विचित्र प्रकारे. म्हणजे बघ ना, माझ्या आधीच्या पत्रात मी तुला सुमी आणि लेसबद्दल सांगितलं होतं. पण आज मी तुला पाहिलं... लेस बांधताना. तू एका हाताने ज्या सफाईने लेस बांधलीस, तसं मला दोन हातांनीसुद्धा करता येणार नाही. खूपच भारी होतं ते! तू माझी मैत्रीण असतीस ना, तर मी तुझ्याशी लेस बांधण्याची रेसच लावली असती... नाही नाही. खरंतर मी तुझ्याकडून एका हाताने लेस कशी बांधायची, हे शिकून घेतलं असतं.

मी घरी येऊन तुझ्यासारखी पटपट लेस बांधायचा प्रयत्न केला. पण छे! नाही बाबा, मला नाही जमलं. तू कसं करतेस हे सगळं? बहुदा मी तुला उद्या विचारेन शाळेत याबद्दल.

भेटायला उत्सुक,

मी

##
हाऽऽय!

काल तू मला जे म्हणालीस, त्यांनतर मी एका हाताने बऱ्याचशा गोष्टी करायचा प्रयत्न केला खरा, पण तसं करणं किती अवघड आहे, हे नीटच कळालं. म्हणजे एका हातानंच कपडे घालायचे, आंघोळ करायची, दप्तर भरायचं म्हणजे तू कसं करतेस, तसं सगळं. त्या दिवशी जेवणाच्या सुट्टीत मला नीट जाणीव झाली, की जवळपास साऱ्याच गोष्टी तू आमच्यापेक्षा जरा वेगळ्याच पद्धतीने करतेस.

बरं, ऐक ना! मी परवा तुला आमच्यात खेळायला येण्यावरून जे काही म्हटलं ना, त्याबद्दल सॉरी... आणि झोका घेण्याबद्दलसुद्धा जे काही म्हटलं त्याबद्दलही सॉरी. एकाच हातानं झोक्यावर तोल सांभाळणं खरंच अवघड आहे, मी केला तसा प्रयत्न परवा. पण तू जंगल जिम चांगलं खेळतेस की! तुला वर लटकता येत नसलं, तरी तू पळतेस मात्र अगदी जोरात! अगदी स्पोर्ट्स डेला बक्षीस मिळवलेल्या अलीपेक्षा जोरात.

बाय,

मी

##
हॅलो!

तो चित्रपट फार मस्त होता ना? मी तर इतका हसलो, की हसून हसून माझ्या डोळ्यांत पाणी आलंच, वर पोटात पण दुखायला लागलं. शाळेत चित्रपट दाखवतात त्यादिवशी शाळा मला आवडते, त्यादिवशी अभ्यासाचे तास नसतात ना! 

मागच्या वेळी, म्हणजे तू आपल्या शाळेत यायच्या आधी आम्हाला एक चित्रपट दाखवला होता. त्या चित्रपटात वाघाचा एक बछडा जंगलात वाट चुकतो, असं दाखवलं होतं. ते बघून आम्हाला खूप काळजी वाटली होती, कारण ती एक सत्यघटना होती म्हणे! मग पुढे तो कुणाला तरी सापडतो आणि ते लोक त्याला परत कुटुंबाकडे सोडून येतात, असं त्यात दाखवलं होतं. तुला माहिती आहे का, की अशा सत्यघटना असलेल्या चित्रपटाला माहितीपट म्हणतात. वाघाची पिल्लं गोड असतात ना? 

मागच्या वर्षी आमच्या शेजारी एक गोड दिसणारं कुत्र्याचं पिल्लू होतं... आता ते मोठं झाल्यानं गोड दिसत नाही मात्र...

मला जायचंय. निघतो मी.

मी

##
हॅलो, हॅलो!

तुला माहितीये, तुला बसमध्ये बघितल्यावर मला किती आश्चर्य वाटलं ते? तुझे आणि माझे बाबा एकाच ऑफिसमध्ये काम करतात, हे मला माहीतच नव्हतं! त्यांच्या ऑफिसच्या सहलीला तुला बघून मला एकदम आनंद झाला... कारण मागच्यावेळी माझ्या वयाचं कुणीच नव्हतं... मला खूप कंटाळा आला होता तेव्हा.

असू दे, आत्ता मी खूप दमलोय, झोपावं आता. उद्या शाळेत भेटूच.

मी

##
हाय!

बहुतेक आता तुला धोक्याचा इशारा देण्याची वेळ येऊन ठेपलेली आहे. आपल्या शाळेचा वार्षिक महोत्सव जसजसा जवळ येतो, तसतसे आपले मुख्याध्यापक सर जरा वेड्यासारखं वागायला लागतात. ते सगळ्यांवर ओरडत सुटतात. तुझ्यावरही ते ओरडतील कदाचित. पण वाईट वाटून घेऊ नकोस हां. ते तसलेच आहेत. आई म्हणते कार्यक्रमाची जवाबदारी त्यांच्यावर असल्याने ते कामाचा खूप ताण घेतात. 

म्हणजे नक्की काय ते मला खात्रीनं सांगता येणार नाही. पण ते जरा ताणलेले दिसतात खरे! तू त्यांचे केस पाहिलेस का? विजेचा जोरदार शॉक लागल्यासारखे दिसतात ना ते? आणि मला तरी वाटतं राणीने जरा दुष्टपणाच केला मागच्या वर्षी - त्यांच्या खुर्चीत बेडूक ठेऊन...

त्यांनी हे पत्र लिहिताना पकडायच्या आत मी थांबतो.

मी

##
अगं,

तुझा नवा हात एकदम मस्तच्‍ मस्त आहे! म्हणजे तू वाईट वाटून नको घेऊस, पण तुझा तो जुना हात जरा उदासच होता... तो नुसताच तिथे होता... त्याजागी आलेला हा नवा हात म्हणजे जादूच आहे. आता बोटं छान वापरता येतायत तुला. शेकहॅंडही करता येतोय. सॉरी! मी जरा न विचार करताच तुला हात मिळवायला लावला. तू या नव्या हाताने काय उचलू शकतेस, ते पाहूया आपण उद्या!

खरंतर आता माझ्या लक्षात येतंय, की गेले बरेच दिवस मी तुझ्या प्रोस्थेटिक हाताबद्दल काही बोललेलोच नाहीये. मला तुला इतक्या साऱ्या गोष्टी सांगायच्या होत्या, की मी त्याबद्दल पार विसरूनही गेलो... का ते माहिती नाही पण आता माझी उत्सुकताही संपली आहे त्याबद्दलची.

तुझा मित्र,

मी

##
'मैत्रीचा आरसा ’ प्रश्नमंजुषातुम्ही लोकांना किती चांगल्या प्रकारे मदत करता पाहू बरं. ही आमची 'मैत्रीचा आरसा’ प्रश्नमंजुषा सोडवून पहा.

१. तुमचे शिक्षक जेव्हा एका नव्या विद्यार्थाला शाळा दाखवण्याची जबाबदारी तुमच्यावर टाकतात, तेव्हा तुम्हाला कसं वाटतं?

        अ. मस्त... एक नवीन मित्र मिळाला!

        ब. त्यांचे ते का नाही शाळा बघत?

        क. उगाच फसलो राव यात.

२. वर्गातल्या एका मुलीला चालण्याची जरा समस्या आहे. बाकी मुलं तिला हसतात. तेव्हा तुम्ही काय करता?

       अ. मला त्याच्याशी काही देणंघेणं नाही

       ब. त्या उद्धट लोकांकडे लक्ष देऊ नकोस, असं तिला सांगता.

       क. जर तुम्ही तिच्यासारखे असतात तर, असं वर्गमित्रांना विचारता.

##
३. तुमच्या नव्या वर्गमित्राला शिकवलेलं नीट समजत नसेल, तर तुम्ही काय करू शकता?

         अ: सगळ्यात हुशार मुलाला सांगून त्याच्याकडून नोट्स घेऊन द्याल.

         ब: हे काम शिक्षकाचं असल्याचे त्याला सांगाल.

       क: त्याला तुमची काही मदत हवी आहे हे विचाराल.

४. तुमच्या वर्गातील नवीन आलेली एक मुलगी थोडीशी बुजरी आहे. ती कुणाशी खेळत नाही. तुम्ही काय कराल?

        अ: तिला तसंच एकटं राहू द्याल- तिच्या मनाची तयारी झाली की ती स्वत:हून येईल.

        ब: खेळ सुरू करताना तिलाही बोलावून घ्याल.

        क: तिच्या शेजारी जाऊन बसाल. कदाचित ती तुमच्याशी बोलू लागेल.

##
तुमचे गुण तपासा -

             अ   ब  क   

           प्र१.  १  २  ३ 
           प्र२.     २   १  ३
           प्र३.     ३   २   १  
           प्र ४.     २   १   ३  

आता तुम्हाला मिळालेल्या गुणांची बेरीज करून पाहा... 

##
४ ते ६ गुण: तुम्ही खूप चांगले मित्र आहात. कोणी मदत मागायची वाट बघत बसणार नाही, आपणहून इतरांच्या मदतीसाठी सदैव तत्पर असता.

७ ते ९ गुण: तुम्ही स्वतः स्वावलंबी असून लोकांनीही तसेच असावे, असे तुम्हाला वाटते. तुम्ही लोकांची काळजी करत नाही असा त्याचा अर्थ होत नाही. पण तुम्ही कुणालाही सक्ती करत नाही.

१० ते १२ गुण:    तुम्ही बुजरे असलात तरी मनाने चांगले आहात. तुम्ही लोकांना अप्रत्यक्षपणे मदत करून त्यांचं अवघडलेपण घालवू इच्छिता.

##
* License: [CC-BY]
* Text: Payal Dhar
* Illustration: Vartika Sharma
* Translation: Sushrut Kulkarni
* Language: mr

# ಮನೆಯಲಿ ಇಲಿ

##
ಮನೆಯಲೊಂದು ಇಲಿಯಿತ್ತು. ಅದನ್ನು ಮೊದಲು ಅಜ್ಜಿ ನೋಡಿದರು.

“ಇಲಿ!” ಎಂದು ಕಿರುಚುತ್ತಾ, ಸೋಫಾದ ಮೇಲೆ ಹಾರಿದರು.

ಸೋಫಾದ ಮೇಲಿನ ಮೆತ್ತೆಗಳು ಕೆಳಗೆ ಬಿದ್ದವು.

##
“ಎಲ್ಲಿ”? ಎಂದು ಕಿಟಕಿ ಏರುತ್ತಾ ಅಪ್ಪ ಕೇಳಿದರು.

ಕಿಟಕಿ ಪರದೆಗಳನ್ನು ಅವರು ಎಳೆದು ಬೀಳಿಸಿದರು.

“ಅಲ್ಲಿ!” ಎಂದು ಕೂಗಿದರು ಅಮ್ಮ, ಮೇಜಿನ ಮೇಲೆ ನೆಗೆಯುತ್ತ.

ತಟ್ಟೆಗಳೆಲ್ಲ ನೆಲಕ್ಕೆ ಅಪ್ಪಳಿಸಿಕೊಂಡು ಬಿದ್ದವು.

##
"ಅದನ್ನು ಹಿಡಿ!" ಎಂದು ಮನೆಯಲ್ಲಿದ್ದ ಬೆಕ್ಕಿಗೆ ಹೇಳಿದ ಮಿಥುನ್.

ಬೆಕ್ಕು ಇಲಿಯತ್ತ ನೋಡಿ ಹಾಸಿಗೆಯಡಿ ಓಡಿ ಹೋಯಿತು.

"ಇಲಿ!" ಎಂದು ಚೀರುತ್ತಾ ಮಿಥುನ್, ಬೆಕ್ಕಿನ ಹಿಂದೆ ಓಡಿದ.

##
“ನಾನದನ್ನು ಹೊರಗೆ ಓಡಿಸುತ್ತೇನೆ” ಎಂದರು ಅಮ್ಮ ಧೈರ್ಯವಾಗಿ.

ಅವರು ಪೊರಕೆಯನ್ನು ತೆಗೆದು ಅಲ್ಲಿ ಇಲ್ಲಿ ಕೆದಕಿದರು.

“ಇಲಿ! ನಿನ್ನ ಹಿಂದೆ!” ಎಂದು ಕೂಗಿದರು ಅಪ್ಪ.

ಅಮ್ಮ ಇಲಿಯನ್ನು ನೋಡಿ, ಮಂಚದ ಕೆಳಗೆ ಪಲಾಯನ ಮಾಡಿದರು.

##
"ನನಗೆ ಏನು ಮಾಡಬೇಕೆಂದು ಗೊತ್ತು!" ಎಂದು ಅಜ್ಜಿ ಕಿರುಚುತ್ತ 

ಸೋಫಾದಿಂದ ಕೆಳಗೆ ಜಿಗಿದರು.

ಆಕೆಯು ಒಂದು ದಿನಪತ್ರಿಕೆಯನ್ನು ಸುರುಳಿ ಸುತ್ತಿ ಅಲ್ಲಿ ಇಲ್ಲಿ ಚುಚ್ಚಿದರು.

##
"ಇಲಿ! ನಿನ್ನ ಎಡಗಡೆ!" ಎಂದು ಚೀರುತ್ತಾ ಅಪ್ಪ ಕಿಟಕಿಯಲ್ಲಿ ಇನ್ನೂ ಮೇಲೆ ಹತ್ತಿದರು.

ಅಜ್ಜಿ ಇಲಿಯತ್ತ ನೋಡಿ, ಮಂಚದ ಕೆಳಗೆ ಪಲಾಯನ ಮಾಡಿದರು.

##
"ಅಯ್ಯೊ!" ಎಂದು ಅಪ್ಪ ಮೆತ್ತಗೆ ಹೇಳಿದರು. ಅವರಿಗೆ ಇನ್ನೂ ಮೇಲೆ ಹೋಗಲು ಆಗಲಿಲ್ಲ.

ಅವರು ನಿಧಾನವಾಗಿ ಕೆಳಗಿಳಿದು, ಮತ್ತೆ ಇಲಿ ಅವರನ್ನು ನೋಡುವುದಕ್ಕಿಂತ ಮುಂಚೆ ಮಂಚದ ಕೆಳಗೆ ಪಲಾಯನ ಮಾಡಿದರು.

##
"ಮನೆಯಲ್ಲಿ ಇಲಿ!” ಎಂದು ಎಲ್ಲರೂ ಒಟ್ಟಿಗೆ ಚೀರಿದರು.

ಈ ಚೀರಾಟ ಮಗುವನ್ನು ಎಬ್ಬಿಸಿತು.

ಮಗು ತನ್ನ  ನಿದ್ದೆಗಣ್ಣು ಉಜ್ಜುತ್ತಾ ಚಾಪೆಯ ಮೇಲೆ ಎದ್ದು ಕುಳಿತಳು.

ಅವಳ ತಲೆದಿಂಬಿನ ಮೇಲೆ ಏನಿತ್ತು?

##
ಅದಕ್ಕೆ ಎರಡು ಕಣ್ಣು, ನಾಲ್ಕು ಕಾಲು ಮತ್ತು ಒಂದು ಉದ್ದವಾದ ಬಾಲವಿತ್ತು.

“ಇಲಿ!” ಎಂದು ಮಗು, ಸಂತೋಷದಿಂದ ಚಪ್ಪಾಳೆ ತಟ್ಟಿತು. ಮಗು ಇಲಿಯತ್ತ ನೋಡಿತು.

ಇಲಿಯು ಓಡಿ ಹೋಯಿತು. ಅದರ ಹಿಂದೆ ಮಗುವೂ ಸರಸರ ಹೋದಳು!

##
ಇಲಿಯು ಸೋಫಾದ ಮೇಲೆ ಹಾರುತ್ತ, ಕಿಟಕಿಯನ್ನು ಹತ್ತುತ್ತ, 

ಮೇಜಿನ ಮೇಲೆ ಜಿಗಿಯುತ್ತ, ಮೆತ್ತೆಗಳ ಮೇಲೆ ಎಡವುತ್ತ,

##
ಪರದೆಗಳ ಮಧ್ಯ ಓಡುತ್ತ, ತಟ್ಟೆಗಳ ಮೇಲೆ ಅವಸರದಿಂದ ಓಡುತ್ತಾ 

ಕೊನೆಗೆ ಬಾಗಿಲಿನ ಆಚೆ ಓಡಿ ಹೋಯಿತು!

##
* License: [CC-BY]
* Text: Sowmya Rajendran
* Illustration: Tanaya Vyas
* Translation: Uday Kumar
* Language: kn

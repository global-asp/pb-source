# कागभगोड़ों की ठिठोली

##
“माँ! क्या मैं कागभगोड़े बनाने में तुम्हारी मदद करूँ? मैं बहुत सुन्दर कागभगोड़े बना सकती हूँ।” गौरी माँ से बोली। 

माँ कागभगोड़ा बनाने के लिए कुछ डंडियाँ जोड़ रही थीं। उन्होंने लकड़ी के इस ढाँचे को एक पुरानी कमीज़ पहनाई और फिर उसे पुआल से भर दिया। 

##
गौरी तार तक गयी जहाँ धुले कपड़े सूख रहे थे। उसने एक फ्रॉक उठाई, “मैं उसे अपनी नई लाल फ्रॉक पहनाऊँगी और उसके बालों में लाल रिबन भी लगाऊँगी। वह बहुत प्यारी लगेगी। मैं इसे कागभगोड़े से कागभगोड़ी बनाऊँगी।” 

##
“अरे नहीं रे! कागभगोड़ा सुन्दर नहीं हो सकता। कागभगोड़े डराने के लिए होते हैं। इसलिये उन्हें भयानक लगना ही चाहिये, देखो ऐसे।” 

माँ ने डरावना चेहरा बनाकर अपनी बाँहें हिलाईं। 

गौरी खिलखिलाई, “तुम बहुत मज़ेदार लग रही हो माँ।” 

##
माँ कागभगोड़ों को खेत में ले गयीं और उन्हें खेत में ऊँचे पौधों के बीच खड़ा कर दिया। 

गौरी ने कागभगोड़ों को थपथपाते हुए कहा, “तुम अच्छे पुतले बन कर दिखाना और चिड़ियों को हमारे खेत से दूर भगाना।” 

##
गौरी और उसकी माँ अपनी झोंपड़ी में लौट आए। गौरी अंदर जाकर चारपाई पर लेट गयी। 

आसमान में उगता बड़ा सा पीला चाँद खेतों पर दूधिया रोशनी बिखेर रहा था। 

##
गौरी ने देखा कि एक कागभगोड़ा झुक कर अपने कपड़े देख रहा है। उसने आह भरते हुए कहा, “हमें हमेशा ये पुराने, फटे चीथड़े ही क्यों पहनने पड़ते हैं? काश हमारे पास कुछ सुंदर कपड़े होते!” 

“हाँ, मैं भी यही चाहता हूँ!” दूसरे ने कहा। 

कागभगोड़े खेत के चारों ओर देखने लगे। तभी उन में से एक ने कहा, “अरे हवा में लहराते तार पर टँगे उन प्यारे कपड़ों को देखो। उन्हें क्यों न पहन लें?” 

“वाह! यह कपड़े कितने सुन्दर हैं! चलो, इन्हें पहन लें।” दूसरा बोला। 

##
एक कागभगोड़े ने सितारों वाली प्यारी लाल पोशाक पहन कर देखी। वह चाँदनी में झिलमिला रही थी। उसने हवा में फरफराते सुंदर लाल रिबन अपने घास-फूस के बालों में बाँध लिए। नए कपड़ों पर इतराते वह घूम-घूम कर उन्हें औरों को दिखाने लगा। 

##
जल्दी ही सभी कागभगोड़े नए कपड़े पहनने लगे। वे मिल कर चलने लगे। वे एक साथ चलते। वे एक साथ मुड़ते। वे एक साथ चक्कर काटते घूमने लगे। 

वे अपने मिट्टी के मटकों वाले सरों को उछालते शरारत भरी हँसी हसने लगे। 

वे जी भरकर मज़े कर रहे थे। 

##
इस बीच सैकड़ों चिड़ियाँ खेत में उतर आयीं। यहाँ चिड़ियाँ। वहाँ चिड़ियाँ। जिधर देखो उधर चिड़ियाँ। उन की चोंच अनाज की बालियाँ कुतर रही थीं और चटखारे ले रही थीं। अपने पंख से चोंच पोंछते हुए एक चिड़िया बोली, “आज मज़ा आ गया। और दिन तो कागभगोड़े हमें खेतों से भगा देते हैं।” 

##
कागभगोड़ों ने यह बात सुन कर खेत की ओर देखा। उनके चेहरे देखने लायक हो गए। 

पुआल वाले हाथ बेतहाशा हिलाते वे चिल्लाए,  “ऐ! हटो, भागो यहाँ से!” 

##
गौरी चिल्लाई। उसकी माँ दौड़ती हुई आईं, “गौरी, गौरी, क्या हुआ? जागो!” 

“ओह माँ, चिड़ियाँ! वे सारा अनाज खा रही हैं।” 

माँ ने उसे बाँहों में भर लिया और कहा, “नहीं बेटी, खेतों की ओर देखो। वे सही सलामत हैं। तुमने कोई बुरा सपना देखा होगा।” 

##
गौरी ने बाहर देखा। कागभगोड़े वहीं खड़े थे जहाँ माँ ने उन्हें खड़ा किया था। 

##
अरे, ऐसा लगा जैसे वे उसे देख हाथ हिला रहे हैं! 

गौरी ने ध्यान से देखा। पुतले के बालों में लाल रिबन लहरा रहा था। 

गौरी ने आँखें मलकर दोबारा देखा। क्या सच में कागभगोड़े ने अभी शरारत से आँखें झपकाईं थीं? 

##
* License: [CC-BY]
* Text: Shamim Padamsee
* Illustration: Tanaya Vyas
* Translation: Abha Dhaundiyal
* Language: hi

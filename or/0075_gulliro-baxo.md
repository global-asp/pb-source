# ଗୁଲିର ବାକ୍ସ

##
“କ’ଣ ହୋଇଛି ଜେଜେ? ଖବର କାଗଜ କାହିଁକି ପଢ଼ୁ ନାହଁ?” ଦିନେ ସକାଳେ ଗୁଲି ପଚାରିଲା।

ଜେଜେ କହିଲେ, “ମୋ ଚଷମାଟି ଭାଙ୍ଗି ଯାଇଛି। ବିନା ଚଷମାରେ ମୁଁ କିଛି ପଢ଼ି ପାରୁନାହିଁ।”

##
ବ୍ୟସ୍ତ ହୁଅ ନାହିଁ। “ମୁଁ ଯାଉଛି ମୋ ବାକ୍ସ ନେଇ ଆସେ,” ଗୁଲି ଏହା କହି ଦୌଡ଼ି ଯାଇ ତା’ର ଛୋଟ ବାଦାମୀ ରଙ୍ଗର ବାକ୍ସ ଧରି ଫେରି ଆସିଲା।

##
ଟିଂ ଟିଂ ଡୁଡୁମ୍ ଡୁଡୁମ୍। 

ବାକ୍ସ ଭିତରୁ ସେ କ’ଣ ପାଇଲା?
ଚକ୍ ଚକ୍ କରୁଥିବା ଗୋଟିଏ ବଡ଼ ଆବର୍ଦ୍ଧକ କାଚ। 
ଏହା ଭିତର ଦେଇ ଦେଖିଲେ ସବୁ ଜିନିଷ ବଡ଼ ଏବଂ ପରିଷ୍କାର ଭାବେ ଦିଶେ।

##
ଜେଜେ କହିଲେ, “ଧନ୍ୟବାଦ ଗୁଲି। ଏଇଟା ବଢ଼ିଆ କାମ ଦେଉଛି। ଏବେ ମୁଁ ସବୁ ଧାଡ଼ି ପଢ଼ି ପାରିବି।”

##
“କ’ଣ ହେଇଛି?” ରବିବାର ଦିନ ଗୁଲି ମଙ୍ଗଳ ଚାଚାଙ୍କୁ ପଚାରିଲା। ମଙ୍ଗଳ ଚାଚା କହିଲେ, “ମୋତେ ଏହି ପ୍ୟାକେଟ୍ ରୁ ତେଲ ଢାଳି ବାକୁ ପଡ଼ିବ। କିନ୍ତୁ, ବୋତଲଟିର ମୁହଁ ଏତେ ଛୋଟ ଯେ ତେଲ ସବୁ ଢାଳି ହୋଇ ରୋଷେଇ ଘର ସାରା ଚାରିଆଡ଼େ ବୋହିଯିବ।”

“ବ୍ୟସ୍ତ ହେବାର କିଛି ନାହିଁ। ମୁଁ ଶୀଘ୍ର ଗୋଟେ ଉପାୟ ବାହାର କରୁଛି।” ଗୁଲି କହିଲା।

##
ଟିଂ ଟିଂ ଡୁଡୁମ୍ ଡୁଡୁମ୍।
ଏବେ ଆସ ଦେଖିବା ଗୁଲି ତା’ ବାକ୍ସରୁ କ’ଣ ଆଣୁଛି।

##
ସିଏ ଆଣିଲା ଗୋଟିଏ ବଡ଼ ମୁହଁ ଥିବା କାହାଳୀ। ଏହି କାହାଳୀ ଦେଇ ଯାହା ଢାଳ, ତାହା ଟୋପା ଟୋପା ହୋଇ ନଳୀ ବାଟେ ଦେଇ ବୋତଲ ଭିତରକୁ ପଡିବ। 

ଗୁଲି କାହାଳୀଟି ଦେଇ କହିଲା, “ଏହି କାହାଳୀଟି ନିଅ ମଙ୍ଗଳ ଚାଚା। ଏଥିରେ ବୋତଲ ଭିତରକୁ ତେଲ ଢାଳିଲେ ରୋଷେଇ ଘର ଅସନା ହେବ ନାହିଁ ଏବଂ ରୋଷେଇ କରିବାକୁ ମଜା ଲାଗିବ।”

##
“ଧନ୍ୟବାଦ ଗୁଲି। ଏଇଟା ଭଲ କାମ ଦେଲା," ମଙ୍ଗଳ ଚାଚା କହିଲେ।

##
“କ’ଣ ଖୋଜୁଛ ଜେଜେମା?” ଗୁଲି ପଚାରିଲା।

ଜେଜେମା – “ମୁଁ ତୋ ଜେଜେଙ୍କର ଶୀତଦିନ ଟୋପି ରଫୁ କରୁଥିଲି। କିନ୍ତୁ ଛୁଞ୍ଚିଟା ତଳେ ପଡ଼ିଗଲା।”
ଗୁଲି ଏହି ଶୁଣି କହିଲା, “ତୁମେ ଏହି ଚୌକିରେ ବସି ଝୁଲୁଥାଅ। ମୁଁ ମୋ କୁନି ବାକ୍ସରୁ କ’ଣ ଗୋଟେ ଆଣି ଆସେ।”

##
ଟିଂ ଟିଂ ଡୁଡୁମ୍ ଡୁଡୁମ୍।  ଏଥର ଦେଖ ଗୁଲି କ’ଣ ଆଣିଲା?

ଗୋଟିଏ ଚୁମ୍ବକ! ଲୁହାରେ ତିଆରି ଛୋଟ ଛୋଟ ସବୁ ଜିନିଷ ଟାଣି ହୋଇ ଏଥିରେ ଲାଗିଯିବ। ଗୁଲି ଚୁମ୍ବକଟି ଧରି କହିଲା, ମୁଁ ଚଟାଣ ସାରା ଚୁମ୍ବକଟିକୁ ବୁଲାଇ ଦେଖୁଛି। ଛୁଞ୍ଚିଟି ଜଲ୍ଦି ପାଇଯିବା।

##
“ଦେଖ, ଜେଜେମା ତୁମ ଛୁଞ୍ଚିଟି କେମିତି ଚୁମ୍ବକରେ ଲାଗିଯାଇଛି ଆଉ ଚୁମ୍ବକଟି ମଧ୍ୟ ଆଗରୁ ହଜିଥିବା ଛୋଟିଆ ଛୋଟିଆ ଲୁହାର ଜିନିଷକୁ ଟାଣି ଆଣିଛି।” ଗୁଲି କହିଲା।

“ଧନ୍ୟବାଦ ଗୁଲି। ତୁ ଭାରି ବୁଦ୍ଧିମାନ୍। ତୋ କୁନି ବାଦାମୀ ବାକ୍ସ ସତରେ ବହୁତ କାମରେ ଆସୁଛି।” ଜେଜେମା କହିଲେ।

##
* License: [CC-BY]
* Text: Anupama Ajinkya Apte
* Illustration: Anupama Ajinkya Apte
* Translation: Anuja Khatua
* Language: or

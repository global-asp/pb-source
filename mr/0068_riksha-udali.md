# रिक्षा उडाली!

##
अर्जुनला तीन चाकं होती. एक पुढचा दिवा आणि हिरव्या-निळ्या रंगाचा छानसा कोट.  दिल्लीतील सर्वांत मोठ्या कुटुंबाचा तो एक भाग होता. अर्जुन जिथे जाईल, तिथे त्याचे भाऊ, बहीण, आत्या, काकू, काका आणि भावंडं होती. 

“जरा सावकाश जा, दादा...,” त्याचे भाऊबंद आवाज द्यायचे. 

“अच्छा...,” तो आवाज करत उत्तर द्यायचा. 

##
अर्जुन दिवस-रात्र खूप कष्ट करायचा. 

फट-फट-फट... फट-फट-फट... असा आवाज करत तो जायचा. 

तो कधीच तक्रार करायचा नाही. कारण रिक्षावाला शिरीषसुद्धा खूप कष्ट करायचा. शिरीषजींची हाडं झिजली होती. त्यामुळं दुखायची, पण त्यांनी अर्जुनला प्लॅस्टिकच्या फुलांनी आणि सिनेतार्‍यांच्या चेहर्‍यानं सजवलं होतं. मोठी रांग असली, तरी अर्जुनची शुद्ध गॅसची तहान भागविण्यासाठी ते नेहमी थांबायचे. आणि जेव्हा अर्जुनच्या छताचा एखादा भाग फाटायचा, तेव्हा तो दुरुस्त करून घेण्यासाठी ते वेळ लावत नसत. 

##
अर्जुनला लाजपतनगरच्या मार्केटमध्ये संपूर्ण कुटुंबाला घेऊन जायला आवडत असे. पर्यटकांनी चारचाकीऐवजी तीनचाकीची निवड केली, की तो मनातल्या मनात आनंदानं गाणं गायचा. कुतुबमिनारच्या बाहेरच्या झाडाखाली शिरीषजींबरोबर विश्रांती घ्यायला त्याला आवडायचं. 

##
अर्जुनला रात्रीच्या कॅनॉट प्लेसच्या दिमाखाचा कधी कंटाळा आला नाही.  रेल्वे स्टेशनच्या बाहेरच्या गोंगाटाची आणि फिरोजशाह कोटला मैदानावरून क्रिकेटमॅच संपून बाहेर पडलेल्या गर्दीची त्याला गंमत वाटायची. जीवन आनंदात चाललं होतं. यापेक्षा अधिक काय हवं, याचा विचारही अर्जुनच्या मनात येत नसे. 

##
मात्र, त्याला मनोमन आणखी काहीतरी हवं होतं. त्याला उंच आकाशात  उडायचं होतं. आहाहा...  हेलिकॉप्टरसारखे पंख असते तर... त्याच्या मनात विचार आला.

त्यानं आपल्या छतावरच्या हवेमध्ये गिरकी घेतली असती. शिरीषजींनी त्यांचं डोकं रुमालानं बांधून घेतलं असतं. वार्‍याची मंद झुळूक अनुभवत हवेवर तरंगण्याची मजा अनुभवायला मिळाली असती. 

ते पटकन हवेत उडत गेले असते... फट-फट-फट, असा आवाज आकाशात आला असता. 

##
पण अर्जुनला हे माहीत होतं, की हे फक्त एक स्वप्न आहे. एखाद्या रिक्षाला हेलिकॉप्टरसारखे पंख असणं म्हणजे जणू काही हत्तीला पंख असते तर... किंवा एखादी आगगाडी रॉकेटसारखी हवेत उंच उडाली आणि तिचे डबे मागेच राहिले तर... अशी स्थिती होती. 

##
एके दिवशी अर्जुन तळपत्या उन्हात वाहतुकीने गजबजलेल्या एका  रस्त्याच्या बाजूला थांबला होता. शिरीषजींच्या मागे रिक्षात मळकट साडी नेसलेली एक प्रौढ बाई येऊन बसली. 

रिक्षा सुरू झाली. फट-फट-फट-फट... 

##
रिक्षा आणि कारच्या मधून रस्ता काढत एक कळकट मुलगा पाणी विकण्यासाठी पुढे आला. चकाकणार्‍या दगडासारखे त्याचे डोळे मोठे करत त्याने थंड पाण्याची एक बाटली बाहेर काढली. 

“बाईसाहेब, खूप थंड आणि छान पाणी... जादूसारखं...”

तो म्हणाला. 

त्या बाईंनी हसतं विचारलं, “जादू...?” 

त्यावर त्या मुलानं इतक्या जोरात गर्रकन आपलं डोकं हलवलं, की अर्जुनला क्षणभर वाटलं, की ते पडतंय की काय...! 

##
“आपल्या प्रत्येकालाच थोडी जादू हवी असते,” त्या बाई म्हणाल्या.  त्यांनी काही पैसे काढले आणि त्या मुलाकडून दोन बाटल्या घेतल्या.  लगेच, त्यांनी त्यातली एक शिरीषजींकडं दिली. 

##
पान खाल्ल्यानं खराब झालेले दात दाखवत शिरीषजी एकदम मोठ्यानं हसले. त्यांनी पटकन पाणी प्यायलं आणि वाहतुकीतून मार्ग काढला. “खरंच जादू आहे...,” शिरीषजी हसत म्हणाले. 

त्या बाईंनीही पाणी प्यायलं अन् अर्जुन पुढे जात असताना त्यातले काही थेंब त्याच्यावर पडले. 

नेहमीसारखाच त्याच्या ओळखीच्या भाई-बांधवांना आवाज देत फट-फट-फट-फट करत अर्जुन निघाला. 

##
ते पुढे जायला निघाले असतानाच, अर्जुनला असं वाटायला लागलं, की चाकांवरचं वजन थोडं कमी झालंय. त्याच्यासमोरची गर्दी विभागली गेली आणि तो त्यातून झूमकन निघून गेला. 

“जरा बेतानं जा, अर्जुन,” त्याच्या एका काकानं आवाज दिला. 

##
रस्ता मोकळा झाल्यानं थक्क झालेले शिरीषजी आरशात न्याहाळत म्हणाले, “हो खरंच ही जादू आहे...” 

आता त्या बाईंच्या साडीला एकदम झळाळी मिळाली होती. एका नाजूक सोन्याच्या धाग्यानं त्यावर नक्षीकामही झालं होतं. 

“जादू...,” त्याही ओरडल्या. 

##
अर्जुनची चाकं जमिनीवरनं वर उचलली गेली... वर, वर आणि हवेतच... 

फट-फट-फट... वर, वर, आणखी वर... त्

यासाठी हेलिकॉप्टरच्या पंख्यांची गरज लागली नाही. अर्जुनला वाटलं, ही तर जादूच आहे. 

##
अचानक पक्ष्यांचा मोठा थवा बाजूला सरकला.

अर्जुनचा पुढचा दिवा एकदम आनंदानं उजळला. 

##
जवाहरलाल नेहरू स्टेडियम आणि इंडिया गेटवरून अर्जुन उडत गेला.  हुमायुनची कबर, यमुना नदी आणि सुंदर असं अक्षरधाम मंदिर त्याला दिसलं. एखाद्या कोळ्याच्या जाळ्याप्रमाणं दिसणारं रस्त्यांचं जाळं त्याला पाहायला मिळालं. 

डोळे मोठे झालेल्या शिरीषजींना या सगळ्यानं एकदम आनंदित व्हायला झालं होतं. त्यांना ना हँडल घट्ट धरण्याची गरज होती, ना चारचाकींतून रस्ता काढत जायची... 

##
त्या बाईंनी आपल्या साडीवर हळुवार हात फिरवला. 

मग आरशात पाहत, “दादा,” अशी हाक मारत त्या म्हणाल्या, “तुमचा चेहरा बघा.” 

शिरीषजींनी स्वत:कडं पाहिलं तेव्हा त्यांना आपला चेहरा सिनेमातल्या हिरोसारखाच दिसला. त्यांचे दात एकदम पांढरेशुभ्र झाले होते आणि त्यांची त्वचा तजेलदार झाली होती. 

“आपण आणखी पाणी प्यायला हवं...” ते जोरानं ओरडत म्हणाले...  

##
पण आपण हे काय करतोय, अर्जुनला प्रश्‍न पडला. आपण कुठे जाणार आहोत... मला जर जमिनीवरनं चालवलं नाही, तर माझं काय अस्तित्व असेल?... अर्जुन कधीच एवढा मुक्त नव्हता, तरीही एवढा दु:खी, निराशही कधी झाला नव्हता. 

त्याला जे जग माहिती होतं, त्यात प्रत्येक प्रवासाचा काहीतरी उद्देश होता. कुठेतरी पोचायचं होतं आणि प्रत्येक ठिकाण हे तात्पुरतं होतं. 

##
जोरजोरानं हॉर्न वाजविणार्‍या मोटारींच्या वरती अतीव शांतता होती. खचाखच गर्दीने भरलेले रस्ते आणि गजबज, गोंगाटाची आठवण अर्जुनला व्हायला लागली. खाली पाहताना, त्याला त्याचे भाईबंद काम करताना दिसले. पिवळ्या रंगाचं छत असलेल्या खुणा अधिक प्रकाशमान झाल्या होत्या.

माणसांची गर्दी आणि गोंगाट नाही म्हणून अर्जुनला चुकल्या-चुकल्यासारखं वाटतं होतं. खाली रस्त्यावरच्या सगळ्यांनाच कुठेतरी पुढं जायचं होतं...

इच्छित ठिकाणी, पुढं पुढं जायचं होतं... फट-फट-फट 

##
बाईंनीही खाली पाहिलं आणि तिथली सगळी मज्जा त्यांना आठवली. झुळझुळीत साडी आता फार महत्त्वाची नव्हती. 

त्यांना वाटलं, “मी माझी लेक आणि नातवंडं यांना भेटायला चालले होते. ते माझी वाट पाहत असतील. ते सर्वजण म्हणजे माझ्या जीवनाला सर्वांत मोठा आनंद! त्यांच्यासोबत राहण्यातच खरी जादू आहे.” 

##
शिरीषजींनासुद्धा आता सिनेमातल्या हिरोच्या चेहर्‍याचा कंटाळा आला. याचा काय उपयोग आहे, असा प्रश्‍न त्यांना पडला. कोणे एके काळी त्यांचं हे स्वप्न होतं खरं.

पण, आता त्यांना जाणीव झाली होती, की पानाची ती बहारदार चव आणि रोजचे कष्ट याच गोष्टी शेवटी खर्‍या. शिरीषजींना त्यांच्या मूळ त्वचेचा स्पर्श हवाहवासा वाटत होता. ते समाधान त्यांना पुन्हा हवं होतं. 

##
अर्जुनचा पुढचा दिवा एकदम अंधुक झाला होता. त्याला काही ध्येयच दिसेना. तो शिरीषजींच्या मनात काय चाललंय हे ओळखू शकत होता. तो त्या बाईंच्या मनाचा ठाव घेऊ शकत होता. 

तो आकाशातून खाली खाली यायला लागला. शहरात उबदार वातावरण  पसरलं होतं. अर्जुन जसा जवळ यायला लागला, तशी त्याला त्यातून अधिक ऊर्जा मिळाली. 

##
शिरीषजी पुन्हा एकदा व्यग्र झाले. त्यांना शहराची नेहमीची जादू पुन्हा चाखायला मिळाली. प्रत्येक दिशादर्शक खूण आणि प्रत्येक वळण यांनी त्यांच्याशी हितगूज केलं. त्यामुळं, लवकरच ते भानावर आले. आपल्याला कुठे जायचंय हे त्यांना उमगलं. ते तिथं पोहोचलेही.  बाईंची साडी थोडी निस्तेज झाली होती, पण त्यांचा चेहरा मात्र एकदम उजळला होता. 

पुन्हा एकदा ते जमिनीवर उतरले. अर्जुनच्या चाकांना पुन्हा एकदा मायेचा स्पर्श झाला आणि त्याच्या इंजिनाने नि:श्‍वास सोडला.  फट-फट-फट... “सावकाश जा, दादा...” रस्त्याच्या कडेला असलेल्या अर्जुनच्या एका भावानं जोरानं आवाज दिला. 

##
बाईंच्या नातवंडांनी खिडकीतनं हात केला. त्या रिक्षातनं उतरल्या आणि त्यांनी शिरीषजींना भाड्याचे पैसे दिले. 

“रिक्षा, रिक्षा, रिक्षा...,” अर्जुनला सवयीचा आवाज ऐकायला आला.  कधीही न थांबणार्‍या प्रवासातली त्याची प्रत्येक सफर ही नवी असणार... नव्या गमती घेऊन येणार... 

##
* License: [CC-BY]
* Text: Ken Spillman
* Illustration: Ajanta Guhathakurta
* Translation: Suneet Bhave
* Language: mr

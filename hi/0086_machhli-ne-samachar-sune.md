# मछली ने समाचार सुने

##
एक छोटा-सा गाँव था। वहाँ एक नदी थी। 

##
उसमें मछली, मेंढक, कछुए सब खुशी खुशी रहते थे। मछलियों का परिवार बहुत बड़ा था। 

##
मेंढक और कछुए, मछली के परिवार को बड़ी इज्ज़त देते थे। 

##
मछलियों के घर में एक बड़ा-सा रेडियो था। उनकी इज्ज़त इससे और भी बढ़ गई थी। 

##
मछलियों के घर एक बुज़ुर्ग मछली थी जिसका कहना मेंढक और कछुए भी मानते थे। उसे सब दादा कहते थे। 

##
लेकिन कोई भी उसे रेडियो सुनने का मौका नहीं देता था। 

##
इसीलिए बड़ी मछली रेडियो पर समाचार सुनने को तरसती रह जाती। 

##
फ़िल्मी गीत सुनना सभी को बहुत पसंद था। छोटी-छोटी मछलियाँ, मेंढक और कछुए हमेशा रेडियो से चिपके रहते। 

##
कई तरह से बच्चों को पटा कर, मिन्नतें कर, जब वह बच्चों से रेडियो लेती तब तक समाचार खतम ही हो जाते थे। “अब समाचार समाप्त हुए,” बस कभी कभार यही सुनने को मिलता। 

##
उस दिन भी यही सिलसिला चल रहा था। पर वह समाचार का आखिरी हिस्सा सुन पाई। उसे बहुत खुशी हुई कि कम से कम इतना तो सुनने को मिला। 

##
लेकिन वह समाचार तो खुश करने वाला नहीं था, "नदी में दवाई छिड़क कर मछलियों को पकड़ने वाले आ रहे हैं। अनेकों नदियों से ऐसे ही वे लोग मछलियाँ पकड़ कर ले गये हैं।" यह सुनकर उसे गहरा धक्का लगा। बाकी मछलियों को भी यह समाचार पता चला। 

##
मेंढक और कछुए भी बहुत डर गए। क्या करें कुछ समझ में नहीं आ रहा था। सब निराश होकर बैठ गये। रोज़ की तरह दादा से रेडियो छीनने कोई नहीं आया। आगे की चिन्ता सभी को सता रही थी। 

##
उसी समय उस शहर के मुखिया की बेटी गगरी उठाए पानी भरने वहाँ आई। 

##
मुखिया और दादा मछली अच्छे दोस्त थे। दादा ने उस लड़की से मुखिया को वहाँ आने का सन्देश भिजवाया। 

##
मुखिया तुरंत नदी की ओर चल पड़ा। उसके आते ही दादा ने मुखिया का स्वागत कर उसे बिठाया। घर के भीतर की ओर पुकार कर कॉफ़ी बनाने के लिए कहा। फिर रेडियो पर सुनी बात बताई। 

##
मुखिया घबराया बोला, “हाय, ऐसा क्या?” थोड़ी देर सोचने के बाद उसने कहा, “आप बिल्कुल चिंता न कीजिए।” 

##
“आपको कोई तकलीफ़ न हो इसकी व्यवस्था मैं करूँगा।” सभी की मानो जान में जान आई। कॉफ़ी पीकर मुखिया उनको निश्‍चित रहने का ढाँढस बँधा कर घर गया। 

##
सभी को लगा कि दादा मछली ने अगर उस दिन वह समाचार न सुना होता तो यह दुर्घटना घट ही जाती। 

##
सबने निश्‍चय किया कि आगे से दादा का ख़याल रखेंगे। 

##
इस चित्र में रंग भरो। 

##
इस चित्र में रंग भरो। 

##
* License: [CC-BY]
* Text: Venkatramana Gowda
* Illustration: Srikrishna Kedilaya
* Translation: K. Vijaya
* Language: hi

# सबसे पहला घर

##
सबसे पहला घर पूर्व में एक दूर देश में बहुत समय पहले दो मित्रों ने बनाया उनका नाम था किंदरू-लालिम और लली-दाम। उन दिनों लोग गुफ़ाओं में रहते थे और उन्हें घर बनाने के बारे में जानकारी नहीं थी।
एक दिन किंदरू-लालिम ने अपने दोस्त से कहा, "ओ लली, मैं इन अँधेरी गुफ़ाओं में रह कर तंग आ गया हूँ। क्यों न हम जंगल में एक घर बना लें?"
"बहुत ही अच्छा विचार है कुंदरू!" लली-दाम चिल्लाया। "चलो, अपने दूसरे मित्रों, पक्षियों, जानवरों और साँपों से चल कर पूछें कि घर कैसे बनाया जाये।" लली-दाम और किंदरू-लालिम गुफ़ा से निकल कर घने जंगल की ओर चल पड़े।

##
सबसे पहले उनको एक हाथी मिला जो एक पेड़ के नीचे खड़े-खड़े अपने बड़े-बड़े कान हिला रहा था। "ओ विशाल मित्र, क्या तुम हमें घर बनाना सिखा सकते हो?" उन्होंने पूछा।

हाथी ने ज़ोर से चिंघाड़ते हुए कहा, "मेरी टाँगों जैसे मज़बूत लकड़ी के लट्ठे बनाओ!" दोनों मित्रों ने एक पेड़ काटकर उसकी लकड़ी से मोटे-मोटे खम्भे बना लिए।

##
तभी वहाँ से रेंगता हुआ एक साँप निकला। "मेरी तरह के पतले और लम्बे-लम्बे डंडे ढूँढ लाओ," साँप बोला। किंदरू-लालिम और लली-दाम गए और पास के झुरमुट से बाँस काट कर ले आये।

##
बाँसों को पीठ पर लादे हुए जब वे लौट रहे थे उन्हें एक मिथुन की कराहती हुई आवाज़ सुनायी दी। मिथुन उस प्रदेश में रहने वाला गाय जैसा एक प्राणी है। वह एक मरे हुए मिथुन की देह के पास खड़े होकर चिल्ला रहा था।

"क्या तुम हमें घर बनाना सिखाओगे?" लली-दाम ने उससे पूछा।
"मैं बहुत दुखी हूँ और ज्य़ादा बात नहीं करना चाहती," उस मिथुन ने दुखी आवाज़ में कहा।

##
"पर मैं तुम्हारी मदद करूँगी। देखो, एक बाघ ने मेरे पति को मार खाया।  तुम लोग उनकी मज़बूत हड्डियों जैसे जोड़ लगा कर छत का चौखट बना लो," मिथुन ने अपने मरे हुए साथी के शरीर की ओर इशारा करते हुए कहा।

लली-दाम और किंदरू-लालिम ने मिथुन का धन्यवाद किया और बाँस जोड़-जोड़ कर छत की कड़ियाँ बनाने लगे। पर वे जल्दी ही थक गए।  

##
उन्होंने बाँस नीचे रखे और पास की नदी में से पानी पीने चले गए। अचानक एक सुन्दर सी मछली तैरती हुई आयी और उनसे बोली, "मैंने दूर से देखा कि तुम लोग घर बना रहे हो! मेरी पीठ की चमकदार पपड़ियों को देखो। ढेर सारे पत्ते इकट्ठे करके उनको एक के ऊपर एक इन पपड़ियों की तरह बिछा लो। तुम्हारा घर वर्षा और धूप से बचा रहेगा," मछली ने कहा और वह तैर कर चली गयी।

##
किंदरू-लालिम और लली-दाम को अब बहुत सलाह मिल चुकी थी। उन्होंने कड़ी मेहनत से घर बनाकर पूरा किया। जब घर बन कर पूरा हुआ, दोनों मित्रों ने जंगल के प्राणियों को उसे देखने के लिए बुलाया।

"तुम दोनों ने कितना अच्छा घर बनाया है!" सभी प्राणियों ने कहा। "अब तुम लोग इसमें आराम से रह सकते हो।"

##
"यह केवल हमारा घर नहीं हैं, तुम सबका भी है क्योंकि तुमने इसे बनाने में हमारी मदद की है!" किंदरू-लालिम और लली-दाम ख़ुशी से बोले। जब किंदरू-लालिम और लली-दाम ने अपने नए घर में प्रवेश किया। आसमान में सूरज तेज़ी से चमक रहा था, हलकी सी बयार बह रही थी और पेड़ों के पत्ते हिल रहे थे।

और इस प्रकार पूर्व के उस सुदूर भाग में पहला घर बना जिसे आज अरुणाचल प्रदेश के नाम से जाना जाता है!

##
* License: [CC-BY]
* Text: Nabanita Deshmukh
* Illustration: Phidi Pulu
* Translation: Rajesh Khar
* Language: hi

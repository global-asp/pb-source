# આગિયાની જેમ આપણે કેમ ઝબૂકતાં નથી?

##
આગિયા સાવ નાનાં જીવડાં છે. એ અંધારામાં ઝબૂક ઝબૂક થાય. આગિયા પાસે આવો ઝબકાર ક્યાંથી આવતો હશે?

એ તો એવા ઝબકતા હોય કે જાણે આકાશના તારા જ જોઇ લ્યો! મને બહુ થાય કે હું પણ એમની જેમ ઝબૂકું, પણ એવું બનતું નથી. આમ શા માટે થતું હશે તેનો કોઇ ફોડ પાડશો?

##
ધારી લ્યો કે ચન્દ્રના અજવાળા વિનાની કોઇ રાત્રે તમે તમારા દોસ્તો સાથે જંગલમાં ફરવા ગયા છો. ત્યારે અંધારામાં મિત્રો સાથે સંપર્કમાં રહેવા તમે શું કરો? ટૉર્ચનો પ્રકાશ ફેંકીને તમે ક્યાં છો તેની એમને ખબર આપો કે નહીં?

##
બસ, આગિયા એવું જ કરે છે. ફેર એટલો કે એમની કાયામાં પ્રકાશ ભરપૂર ભરેલો હોય છે – ખૂટે જ નહીં! એટલે જ આગિયાઓને ઊડી ગયેલા વીજળી-બલ્બની કડાકૂટ જ નહીં, અને વધુ વીજળી બળશે તો તગડા બિલ આવશે તેની પણ ચિંતા નહીં. એમણે તો, બસ, ઝબૂક ઝબૂક કરતા ઊડાઊડ કરવાની મૉજ લેવાની. ઝબૂકીને હમેશા એ જાણે એમ જ કહેતાં હોય કે ‘અરે જુઓ, હું આ રહી અહીં!’

##
આ આગિયામાંથી ઊઠતો પ્રકાશ લ્યુસીફેરા નામના પ્રોટીનમાંથી અને લ્યુસીફર્ન નામે રંગદ્રવ્યમાંથી પેદા થાય છે. આપણાં સ્નાયુઓ, હાડકાં અને ચામડી – આ બધાંને સાબૂત રાખવા માટેનું ખોરાકતત્ત્વ પ્રોટીન કહેવાય. આ રંગતત્ત્વો ઝાડપાન તથા પ્રાણીઓમાં કુદરતી વાન મૂકે છે. ઝીણકા એવા આગિયાની હોજરીમાં આ બે વસ્તુઓ ભેગી થાય અને ત્યાં રહેલા પ્રાણવાયુ સાથે મળે છે.

##
અને પછી તો ત્યાં ઉત્સવ રચાય છે: નાની એવી આતશબાજી જોઇ લ્યો!

અને જે પ્રકાશ પેદા થાય છે એ જ આગિયાના ઝબકાર છે!

##
આમ આગિયા સ્વયંપ્રકાશિત (એટલે કે ખુદમાંથી પ્રકાશ નીપજાવતા) જીવ ગણાય. પણ આ લક્ષણ એકલા આગિયામાં જ છે એવું નથી. કેટલીક માછલીઓ અને દરિયાનાં બીજાં જીવ પણ પોતાનો પ્રકાશ પોતાનાં શરીરમાંથી જ પ્રગટાવતાં હોય છે.

##
આ આગિયાના ઝબકાર આપણી વીજળીબત્તી જેવા જ હોય છે: આ નાનું એવું જીવડું પણ બત્તી કરવી હોય ત્યારે પેટાવી શકે છે.

આમ કરવા માટે એ પોતાના મગજમાંથી તેના પેટરૂપી ‘પ્રકાશ-અવયવ’ને સંદેશો મોકલે છે; પછી એક રાસાયણિક પ્રતિક્રિયા થાય છે ને બધે ઝબકાર પ્રસરી જાય છે!

##
મોટા થયેલા આગિયા ઝબકાર કરીને પોતાના પ્રેમીજનને બોલાવતા હોય છે! સાચું પૂછો તો માદાને વધુમાં વધુ પ્રકાશવંત અને વેગથી ઉજાસ વેરનારા નર વધુ પસંદ હોય છે! આવો પસંદગીનો ઝબકાર જુએ કે તરત માદા પોતાના ઝબકાર છુટ્ટા મૂકે છે. પછી એમના સમાગમથી નવા બાલ-આગિયા પેદા થાય છે.

##
આગિયા કદી એકલા નથી. આ પૃથ્વી પર 2000થી વધુ જાતના આગિયાનું કુળ વસે છે. વસંત ઋતુમાં, ને એમાંય અંધારી રાતે, તમે આમતેમ ઊડાઊડ ઝબકાર જોતા હશો. આગિયા આપણી આંગળીથી પણ ટચૂકડા હોય છે, પણ મોટી સંખ્યામાં સાથે ઊડતા હોય ત્યારે આપણા બગીચાને અજવાળાથી ભરી દે છે – અને એય કોઇ મૂલ માગ્યા વિના!

##
કેટલીક અદ્‌ભુત હકીકતો:

1. આગિયાને અંગ્રેજીમાં ‘ફાયરફ્લાઇ’કહે છે (‘ફ્લાય’ એટલે માખી પ્રકારનો જીવ), પણ ખરેખર તો એ જીવડું છે.

2. જુદી જુદી જાતના આગિયાના ઝબકાર જુદા જુદા રંગના હોય છે. અંધારે ઊડતા આગિયા લીલાશ પડતો ઉજાસ ફેંકે છે, જ્યારે ખુલ્લામાં ઊડાઊડ કરતા આગિયાનો ઝબકાર પીળાશ પડતો હોય છે.

3. કેટલાક આગિયા માંસાહારી હોય છે : એ બીજા આગિયા અને જીવડાં ખાઇને નભે છે!

##
4. માત્ર વયસ્ક આગિયા જ ઝબૂકે છે એવું નથી; એમનાં ઇંડાં અને ઇયળ પણ ઝબૂકે છે! આગિયાના ઇંડાને અડીએ તો એ પણ ઝબૂકશે!

5. એન્ટાર્ક્ટિકાના ઠંડા પ્રદેશ સિવાય પૃથ્વી પર બધે આગિયાનો વસવાટ છે. એમને ગરમ મુલકો બહુ અનુકૂળ આવે, પણ સમધારણ આબોહવામાં પણ એની વસ્તી ખૂબ વ્યાપેલી છે. આગિયા જંગલમાં, ઘાસિયા મેદાનોમાં અને બાગબગીચામાં ઊડઊડ કરતા જોવા મળે.

##
થોડી પ્રવૃત્તિઓ:

ચાલો, જાતે કરીએ:

1. અંધારું હોય એવી જગ્યાએ બીજું શું ઝબકતું હોય છે એ શોધી કાઢો: સજીવ અને નિર્જીવ, બંને.

2. મિત્રોનું જૂથ રમતું હોય ત્યારે તમે આગિયા બની જાઓ. પછી એક નાની ટૉર્ચ લઇને આગિયાની જેમ હલચલ કરી જુઓ.

##
3. નકામી વસ્તુ – જેમ કે પ્લાસ્ટિકનો શીશો અને ગ્લો સ્ટિક (અંદર મૂકેલા પ્રવાહીઓને કારણે ચમકતી પ્લાસ્ટિકની પોલી લાકડી) – લ્યો, અને તેનો આગિયો બનાવો.

તમને આવું બીજું સૂઝે તો એ પણ અજમાવજો.

##
* License: [CC-BY]
* Text: Nabanita Deshmukh
* Illustration: Samidha Gunjal
* Translation: Jayant Meghani
* Language: gu

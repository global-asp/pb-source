# कल्लूचे किस्से 1 थापाड्या कल्लू

##
"कल्लू, उठ आता! आज पुन्हा शाळेला उशीर होईल.”

कल्लूचं सुरेख स्वप्न भंग होण्यासाठी एवढा आवाज पुरेसा होता. स्वप्नामध्ये कल्लू आणि दामूने एक भलामोठा मासा पकडला होता आणि विचित्र गोष्ट म्हणजे, तो मासा चक्क त्यांच्याकडे बघून हसत होता.

"आपला झोपाळलेल्या डोळ्यांचा चेहरा गोधडीच्या बाहेर काढून कल्लू म्हणाला, “शब्बो... किती लवकर उठवतोस. माझी झोपच नाही झालेली.”

कल्लूचा भाऊ शब्बो म्हणाला, “अजिबात लवकर उठवत नाही मी! सूर्य केव्हाच वर आला आहे. अम्मीनं केव्हाच गाईचं दूध काढलं आहे आणि आमच्या सर्वांचा नाश्तासुद्धा झाला आहे.”

तसाच कुडकुडत कल्लू अंथरुणात उठून बसला. खिडकीतून बाहेर बघत स्वत:शीच पुटपुटला, “सूर्य? मला तर सूर्य कुठेच दिसत नाही.”

“अरे वेड्या, ते धुकं आहे. अब्बा केव्हाच शेतात काम करायला गेलेत आणि आपल्या गल्लीतली सगळी मुलंसुद्धा शाळेला निघून गेलीत.”

“काय? सगळे गेले?”, जांभई देता-देताच भीतीनं आवंढा गिळत कल्लू म्हणाला, “मुनिया पण गेली?”

शब्बोनं काही न बोलताच मान हलवली. त्याचा चेहरा थोडा उदास दिसत होता.

' बाप रे... '

कल्लूने चादर फेकली आणि घाईनं तो अंथरुणातून उठला. आज पुन्हा शाळेला उशीर करून चालणारच नव्हतं. अजिबातच नाही. परवाच गुरुजींनी बजावलं होतं. अजून एक दिवस जरी उशीर झाला तरी शिक्षा भलतीच कडक होणार होती. कल्लूला पुढच्या इयत्तेत घालायचं नाही, असा गुरुजींचा विचार होता आणि तोसुद्धा त्याला एक पूर्ण दिवस कोपर्‍यात कान धरून उभं राहण्याची शिक्षा केल्यानंतर.

कॉटखालची चप्पल शोधता-शोधता कल्लू विचार करत होता,  'आता काहीतरी कारण काढून थाप रचावी लागणार. अगदी खरी वाटेल आणि गुुरुजींना पटेल अशी. '

रोजच्याप्रमाणे, एकदम वेगात त्यानं आवरायला सुरुवात केली. झोपाळू डोळे उघडण्यासाठी त्यानं बादलीमधल्या थंडगार पाण्याचा सपकारा तोंडावर मारला. आंघोळीला अर्थातच दांडी. 

सुदैवानं थंडीचे दिवस होते, नाही तर आईनं नक्कीच अंघोळ करायला लावली असती. त्यानं शर्ट, पँट आणि स्वेटर उचलला आणि चालता-चालताच अंगावर चढवला. पायात चप्पल सरकवताना शब्बोकडे बघून तो म्हणाला,

“शब्बो, किती नशीबवान आहेस तू... एक महिना शाळेला सुट्टी”. प्लॅस्टरमध्ये गुंडाळलेला उजवा पाय घेऊन खिडकीच्या बाजूला बसलेला शब्बो उदासपणे म्हणाला, “बरोबर आहे. पाय मोडून घेण्यात फारच मजा असते. आख्खा दिवस इथं बसून घालवण्यात मला फारच मजा येते. तू दामूबरोबर फुटबॉल खेळायला जातोस, तेव्हा मला अक्षरश: माझे केस उपटावेसे वाटतात. खरंय... मी एकदम धमाल करतोय.”

शब्बोचं बोलणं संपेपर्यंत कल्लू घराच्या बाहेर निघून गल्लीच्या टोकापर्यंत पोचलासुद्धा. कल्लूची आकृती धुक्यामध्ये धूसर होईपर्यंत शब्बो खिडकीमधून पाहत राहिला. “तो गेला.” शब्बोनं जाहीर केलं. “मुनिया, ये आता बाहेर.”

इतका वेळ कपाटाच्या मागे लपून बसलेली मुनिया आता बाहेर आली. तिच्या चेहर्‍यावरचं मोठ्ठं हसू लपत नव्हतं.

मुनियाला उचक्या लागेपर्यंत ते दोघं मनसोक्त हसले.

बाहेर निघताना, कल्लूनं स्वयंपाकघरातून एक पोळी घेतली होती. ती खाता-खाता तो पुटपुटला, “कल्लू महाराज... एखादं नवं कोरं, कारण शोधा... नाही तर पुन्हा एकदा कोपर्‍यात उभं राहण्याची तयारी करा.”

##
कल्लूसाठी आयुष्य म्हणजे एक मजेदार कोडं होतं. त्याला शाळा आवडायची. अगदी खूप आवडायची. त्याला गणितं सोडवायला, विज्ञान शिकायला आवडे, तसंच त्याला फुटबॉल खेळायला आणि शाळेच्या कार्यक्रमांमध्ये गायलाही आवडे. मग असं असताना, शाळेत वेळेवर पोहोचणं त्याला इतकं कठीण का जायचं? त्याच्या गुुरुजींनासुद्धा हे कधीच समजलं नाही. परवाच गुरुजी थट्टेनं म्हणाले होते, की आता कल्लूनं शाळेच्या व्हरांड्यामध्येच झोपायला सुरुवात केली पाहिजे. सगळा वर्ग या थट्टेवर हसला होता.

गोष्टी आता हाताबाहेर जात होत्या, ही खरी अडचण होती. गुरुजींनी जर त्याला खरंच नववीमध्ये घातलं नाही, तर अब्बू नक्कीच त्याची शाळा बंद करून त्याला शेतावर कामाला लावणार होते, ही गोष्ट पक्की होती. 

शाळेला जायला मिळत असताना, शेतात पालक उपटायला आणि गाजर - मटार गोळा करायला कोणाला बरं आवडेल? शाळा त्यापेक्षा शंभर पटीनं चांगली होती. शिवाय बारावीची बोर्डाची परीक्षा पास झाल्यावर चांगली नोकरी मिळण्याची कल्लूला खात्री होती. कदाचित त्याला कॉलेजमध्येसुद्धा जायला मिळेल. खरंच! कॉलेजला जाणं हे कल्लूचं सर्वांत मोठं स्वप्न होतं.

बारावीची परीक्षा देऊन संगणकाचा अभ्यास करायची कल्लूची मनापासून इच्छा होती. गुरुजींच्या मते, संगणक शिकण्यासाठी आवश्यक अशी बुद्धी त्याच्याकडे होती. 

गेल्याच महिन्यात जवळच्या शहरात संगणकांचं एक प्रदर्शन बघण्यासाठी गुरुजी त्यांना घेऊन गेले होते. सर्वच मुलांना हे यंत्र जादुई वाटलं होतं. विक्रेत्यानं त्यांना माऊस वापरण्याची योग्य पद्धत आणि इंटरनेटची ओळखसुद्धा करून दिली होती. ते खरोखरच मायावी होतं! कल्लू आणि दामू, या दोघांचीही माऊस वापरणारे जादूगार होण्याची इच्छा होती.

बसमध्ये, परतीच्या प्रवासात दामू आणि कल्लूनं एक मस्त योजना आखून टाकली होती. आता खजुरियाच्या बाजूनंच मोठा हमरस्ता झालेला होता. त्यामुळे त्या मोठ्या रस्त्यावरच ते ढाबा-एस टी डी बुथ-संगणक केंद्र उघडणार होते. सदासर्वकाळ खाण्याचा विचार करणारा दामू ढाबा चालवणार होता आणि कल्लू एस टी डी बुथ चालवणार होता. ट्रकचालक ढाब्यावर खाऊ शकतील आणि घरी फोनही करू शकतील, अशी त्यांची योजना होती. शिवाय आसपासच्या खेड्यांमधून भाज्या, गहू, ऊस शहरातल्या बाजारपेठेत पाठवणारे शेतकरी इंटरनेटवर बाजारभावसुद्धा बघू शकतील, असं दोघांना वाटत होतं.

##
“वा! काय अफलातून योजना आहे. दामोदर ढाबा आणि कल्लन कॉम्प्युटर केंद्र.” दामू हसला आणि खूष होऊन
कल्लूकडे बघू लागला. “पण हे सगळं... तू शाळेत वेळेवर आलास तरच होईल...”

हातातली पोळी खात-खात चहाच्या टपरीसमोरून जाताना कल्लू ओरडला, “सलाम धरमचाचा!” वाफाळलेल्या चहाच्या किटलीवरून नजर हटवत धरमपालनं वर पाहिलं आणि आश्‍चर्यानं उद्गारला, “अरे, हा तर कल्लू,” थोड्याच वेळात त्याच्या भुवया अधिक उंचावल्या आणि मोठ्यानं हसत त्यानं विचारलं, “काय झालंय आज? सूर्य पश्‍चिमेकडून उगवला की काय? इतक्या सकाळी सकाळी कुठं चाललास तू?”

“शाळेत...”  

“घे, आधी गरम-गरम भजी खा.” कल्लूशी बोलता-बोलता धरमपाल हसला, “धरमपालची गरमागरम भजी.” त्याला उत्तर देण्यासाठी कल्लूकडे वेळच नव्हता. घाईघाईत निघताना कल्लू स्वत:शीच पुटपुटला,  धरमपालकाका प्रत्येक गोष्टीत चेष्टा करतात.  

##
इकडे मी मोठ्या संकटात सापडलो आहे आणि हे भज्यांबद्दल बोलताहेत. अर्थात कल्लू शाळेत उशिरा जातो यामध्ये चेष्टा करण्याजोगं ते काय होतं? ही तर नेहमीची गोष्ट होती. 

पण परवाचा दिवस सर्वांत वाईट होता. त्या दिवशी
26 जानेवारीची रंगीत तालीम होती. कल्लू जेव्हा शाळेत शिरत होता, त्या वेळी सगळे जण राष्ट्रगीतामधील,  जय हे, जय हे  गात होते. खरं म्हणजे, दामू, मुनिया आणि सरूबरोबर कल्लूसुद्धा पहिल्या रांगेत उभा असायला हवा होता.

कल्लू शेवटच्या रांगेत उभा राहिला. त्यानं एकदाच  जय हे  गायलं आणि तो वर्गाकडे पळ काढण्याच्या बेतात होता. नेमकी त्याच वेळी कोणीतरी त्याची कॉलर पकडली आणि त्याला मागे खेचलं. मागे वळून त्यानं गुरुजींचा चेहरा बघितला, तेव्हा त्याला खरी धडकी भरली.

बर्फासारख्या थंड आवाजात गुरुजी म्हणाले, “तू तालमीला पुन्हा उशीर केलास. त्यामुळे आता तुला कार्यक्रमामधून काढून टाकलं आहे.”

कल्लूच्या डोळ्यांत अक्षरश: पाणी आलं. कल्लू म्हणाला, “माफ करा गुरुजी... पण मला कार्यक्रमात घ्या.” कल्लूच्या डोळ्यांतलं पाणी खरं होतं. नेहमीसारखे पाहिजे तेव्हा काढता येणारे ते खोटे अश्रू नव्हते. त्याला खरंच कार्यक्रमात भाग घ्यायचा होता. “मी पुन्हा कधीच उशीर करणार नाही, मी वचन देतो.” कल्लू गुरुजींना विनवत राहिला. 

“ठीक आहे,” गुरुजींचा आवाज थोडा मऊ झाला. “या वेळी मी तुला माफ करतो. पण अजून एकदा जरी उशीर झाला, तरी तुला बाहेर जावं लागेल. कळलं?” डोळे पुसत कल्लूनं मान डोलावली. 

तोवर ते वर्गात पोहोचले होते. कल्लू त्याच्या बाकाकडे जाऊ लागला. तेवढ्यात गुरुजी ओरडले, “कुठे जातोयस तू? कान धरून कोपर्‍यात उभा रहा.” आणि यापुढे जाऊन, गुरुजींनी अंतिम धमकी दिली तेव्हा तर वर्गमित्रांमध्ये, कुजबूज आणि चेष्टेचं हसू उमटलं. गुरुजी म्हणाले, “कदाचित मी तुला पुढच्या इयत्तेमध्ये घालणारच नाही. उशिरा येण्यामुळे आठवीमध्ये नापास करावं लागेल.”

आणि आता त्याला पुन्हा एकदा उशीर झाला होता. आता काही त्याची खैर नव्हती.

गुरुजींना पटेल अशी काय बरं थाप रचता येईल? कल्लूचा विचार अजून चालू होता. 

आजवर त्यानं इतक्या बाता मारल्या होत्या. आज त्याला एकही कारण असं का सुचत नव्हतं बरं? खोटं कारण सांगताना त्याची वळलेली बोबडी ऐकून, गुरुजींच्या कपाळावर अविश्‍वासानं उमटलेली आठीसुद्धा मनातल्या मनात कल्लूला दिसली होती. कल्लू विचार करण्यात इतका मग्न होता, की तो चुकून थेट म्हशींच्या कळपात गेला.

हंबरणार्‍या म्हशींच्या कळपातून वाट काढता-काढता कल्लू त्याच्या नशिबाला दोष देऊ लागला. अशा दुर्धर संकटामध्ये काय बरं केलं पाहिजे? बद्रीच्या लठ्ठ म्हशींच्या कळपात जाऊन कल्लू धडकला. धापा टाकत, चिखलानं माखून तो कसाबसा तिथून बाहेर पडला. मोठा फेटा बांधलेला म्हशींचा मालक बद्री हातातली  काठी दाखवत, त्याच्या झुपकेदार मिशीच्या आडून कल्लूकडे
बघून हसला.

“कल्लू, तू लवकर चालला आहेस ना? म्हशींना अंघोळ घालायला मला मदत कर आणि मग शाळेत जा ना...”

“तू माझी चेष्टा करतोयस का?”

##
“नाही रे. मी तुला पाच रुपये देईन. अजून शाळेला वेळ आहे. तू लवकर आला आहेस.”

“हो ना... खरं आहे... मी इतका लवकर आलो आहे, की अजून आजचा दिवससुद्धा उजाडला नाहीये. अजून कालचाच दिवस आहे. मी तुझ्या म्हशींना जेवायला देईन आणि त्यांच्या बरोबर नाचसुद्धा करीन.” कल्लू वैतागून म्हणाला, 

“हा! हा! हा!” मोठ्याने हसत म्हशीच्या पाठीवर थोपटत बद्री म्हणाला, “कल्लू,  तू खरंच गमतीशीर आहेस.” 

कल्लू चालत राहिला.  आज सगळं गाव माझ्या विरोधात आहे,  या विचारानं तो उदास झाला.
इतकंच नाही तर तो वेडा बद्रीसुद्धा माझ्या विरुद्ध आहे. माझ्यासारख्या गरीब मुलाची चेष्टा करून आणि मला चिडवून त्यांना काय मिळणार आहे? 

कल्लू पुन्हा एकदा त्याच्या थाप शोधण्याच्या कामात
व्यग्र झाला.

आईची तब्येत बरी नव्हती. त्यामुळे त्याला नाश्ता बनवावा लागला?  छे, हे कारण त्यानं आधीच दोन वेळा सांगितलं होतं. आता ते पुन्हा चालणार नाही.

शेळी पळून गेली?  नाहीच... हे कारण तर त्याआधीसुद्धा
चाललं नव्हतं.

कोणी तरी त्याचं पेन चोरलं?  पण पेन तर त्याच्या दप्तरामध्येच होतं.

त्याच्या चपला तुटल्या आणि त्याला त्या दुरुस्त कराव्या लागल्या?  शक्यच नाही. त्याच्या चपला नव्याकोर्‍या होत्या.

दामूच्या घरावरून जाताना त्यानं दामू आणि त्याची बहीण सरू यांना बाजेवर बसून नाश्ता करताना पाहिलं. हुर्ये.. तर आज त्यांनासुद्धा उशीर झाला आहे तर! कल्लूच्या मनात विजयी विचार आला. आणि ते तर अजून खाताहेत. म्हणजे ते माझ्याही नंतर पोहोचणार. त्या वेळी गुरुजी त्यांच्यावर ओरडण्यात इतके गुंतलेले असतील, की ते माझ्याबद्दल विसरून जातील.

दामूनं वर बघितलं आणि आश्‍चर्यानं डोळे मोठे करत तो म्हणाला, “अरे कल्लू... मित्रा, माझ्यासाठी थांब ना.”

सरूनं बोलवत सांगितलं, “कल्लू दादा... परोठे आहेत. कोबीचे परोठे.”

धावता धावता कल्लू म्हणाला, “आता वेळ नाही.
शाळेत भेटू.”

“ठीक आहे तर. नंतर भेटू.” दामू खांदे उडवत पुन्हा खाण्यात मग्न झाला.

कल्लूने विचार केला, की दामू आणि सरू किती नशीबवान आहेत. ते शाळेच्या अगदी शेजारी राहतात. शाळेची घंटा वाजल्यावर घरातून निघालं, तरी त्यांना चालतं. शाळा जवळ येत होती, तसं तसे कल्लूच्या हृदयाचे ठोके वाढत होते आणि तिकडे कोण उभं होतं? पान खात चक्क गुरुजी उभे होते. म्हणजे कल्लूचं दुर्दैवच!

कल्लू थांबला आणि घाईघाईनं सांगू लागला. “माफ करा गुरुजी. मला पुन्हा उशीर झाला. पण आज माझी काहीच चूक नव्हती. मला शब्बोला अंघोळ करायला मदत करावी लागली. त्याचा पाय मोडला आहे, तुम्हाला माहितीच आहे ना...” ज्यांची त्याला सर्वांत जास्त भीती वाटे, त्या गुरुजींना हसताना पाहून कल्लू एकदम  

बोलायचा थांबला. “थांब, थांब.” हसल्यामुळे गुरुजींच्या तोंडातलं पान घशात अडकणार होतं. ते थोपवत गुरुजी म्हणाले, “तू आज मला एक नवीन थाप का सांगतो आहेस?”

“कोणती थाप? मी कधीच खोटी कारणं देत नाही. पण... म्हणजे...” कल्लू पूर्ण गोंधळून गेला होता. “माझा प्रत्येक शब्द शंभर टक्के खरा आहे, गुरुजी.”

“तू आज पंधरा मिनिटं लवकर आला आहेस, कल्लन,” गुरुजींच्या चेहर्‍यावरचं हसू अजून मावळलेलं नव्हतं.

“लवकर?” कल्लू धक्क्याने स्तिमित झाला.
“लवकर म्हणजे?”

गुरुजींनी त्याला घड्याळ दाखवलं, “बघ... सात वाजून पंचेचाळीस मिनिटं.

“मुनिया अजून आलेली नाही?”

“अजून कोणीच आलेलं नाही. पानाचा फवारा हवेत उडवत आणि हसत-हसत गुरुजी पुन्हा म्हणाले, “तू सोडून कोणीच आलेलं नाही.”

कल्लू अजूनही अचंब्यात होता. “म्हणजे मी अजून झोपू शकलो असतो? मला नाश्ता करण्यासाठीसुद्धा वेळ होता?” त्यानं स्वत:शीच मान डोलावली.  

आता मला कळलं. हा शब्बो आणि मुनियानं रचलेला डाव आहे. आता त्यांची काही खैर नाही. शब्बोला घरी बसून कंटाळा आला आहे, म्हणून त्यानं माझी अशी खोडी काढली आहे. 

“आणि शिवाय तू एक चांगली थाप वाया घालवलीस. असो... आता ये आत.”

“मी शब्बोला नक्कीच धडा शिकवेन.” कल्लू दात-ओठ खात म्हणाला. “नक्कीच शिकवेन.”

“काय करणार तू?”

“मी त्याचा दुसरा पाय मोडेन,” कल्लू म्हणाला.

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: Sucheta Kadethankar
* Language: mr

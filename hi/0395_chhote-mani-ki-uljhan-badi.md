# छोटे मणि की उलझन बड़ी

##
मणि अपना स्कूलबैग बैठक में रखी कॉफ़ी टेबल पर रख कर सीधा होते ही कराह उठा। उसके कंधे दर्द कर रहे थे, लेकिन सिर में और भी तेज़ दर्द था। दिन भर की भाग-दौड़ के बाद वह थक कर चूर हो चुका था। तभी उसकी गर्दन में पड़े तावीज़ में एक चमक कौंध गयी।

"मणिकंठन, अपने स्कूल बैग को वहीं रखो जहां उसे रखा जाना चाहिए।"

"हाँ मणिकंठन," स्कूल बैग ने हामी भरी, "यह मेरी जगह नहीं है। मेरी मानो और मुझे अपने कमरे में सही जगह पर रख दो।"

##
मणि जानता था कि बहस करना बेकार है। उसने अपना स्कूल बैग उठा लिया और पाँव घसीटते हुए अपने कमरे की ओर चल पड़ा। उसने स्कूल बैग को पढ़ने वाली मेज़ पर रख दिया, पैर झटक कर जूते उतारे और बिस्तर पर लेट गया। लेटते ही उसके मुंह से एक बार फिर आह की आवाज़ निकल गयी।

"क्या तुम्हारी तबीयत ठीक नहीं है मणिकंठन?" कमरे ने पूछा।

"मैं ठीक हूँ। मुझे अपने हाल पर छोड़ दो।" इतना कहकर मणि ने अपना तावीज़ पीछे की तरफ कर दिया। उसका जी तो कर रहा था कि अभी उसे उतार कर कूड़े में फ़ेंक दे। कमरे में रखी चीज़ें अब भी उस पर नज़र रख सकती थीं, लेकिन अब कम से कम वह उसे किसी बात के लिए टोक नहीं सकती थीं।

##
"तुम दो बार कराहे।" यह कमरे की आवाज़ थी जो अब दबी-घुटी सी लग रही थी। "क्या तुम्हारे सिर में दर्द है, मणिकंठन?"

"परेशान मत करो," मणि ने झिड़का। लेकिन पल भर बाद बोला, "हाँ।"

"त् त् त्... मुझे तुमसे पूरी हमदर्दी है, मणिकंठन।" कमरे के लहजे में बेहद अपनापन था। "मैंने तुम्हारी अम्मा तक यह बात पहुंचा दी है। शायद तुम भूखे भी हो। सिर में दर्द भी शायद इसी वजह से हो रहा है। एक प्याली चाय और कुछ गरमागरम पकौड़े कैसे रहेंगे?"

##
मणि सोच रहा था कि चाय-पकौड़े तो बढ़िया रहेंगे, लेकिन कमरे ने उसके सिर में दर्द की बात अम्मा को न बतायी होती तो अच्छा होता। उसके सिर में दर्द की बात पता लगने से वह परेशान हो जाएँगी।

चाय-पकौड़े के बारे में सोचते हुए मणि ने कहा, "ठीक है।"

"बहुत बढ़िया। मैंने रसोईघर को बता दिया है। और मणिकंठन, ज़रा अपने जूते तो जूतों वाली रैक में रख दो।"

"हाँ," जूते वाली रैक बोली। मेरे पास काफी जगह खाली है। तुम्हारे जूतों का मुझे इंतज़ार है।"

##
मणि को लग रहा था कि उसे अब उठ जाना चाहिए, लेकिन उसका उठने का मन बिलकुल नहीं हो रहा था। मन कर रहा था कि कुछ देर सो जाये। इतना ज़्यादा थका हुआ था वह।

"मैं इंतज़ार कर रही हूँ," जूते वाली रैक बोली।

मणि ने आँखें मूंदीं और आनंदपुरम के बारे में सोचने लगा। उसकी माँ कहती थी कि वह गाँव है, जबकि मणि को लगता था कि उसका घर वही है।

##
उसे हवा के झोंकों के साथ हौले-हौले झूमते ऊँचे-ऊँचे नारियल के पेड़ और गुलाबीपन लिए नीले आसमान की याद आ रही थी। वहाँ सुबह के समय मंद-मंद बहती हवा के झोंको के साथ कोयले की अंगीठी पर सिंक रहे पराठों की अद्भुत महक आती थी।

सर्दियों के दिन सबसे अच्छे होते थे। गाँव की ठंडी-ठंडी हवा के झोंकों के आगे स्मार्ट सिटी की इमारतों के एयर कंडीशनर की हवा फीकी थी।

##
नहीं, नहीं, बरसात का मौसम सबसे अच्छा होता था! पेरियार नदी के किनारे बैठकर मोटी-मोटी बूंदों को धारा में टपाटप गिरते देखने में कितना मज़ा आता था।

कितनी शांति थी वहाँ, कितना चैन था! काश सबकुछ वैसे ही हो जाता जैसा पहले था।

##
"मैं अब भी इंतज़ार कर रही हूँ," जूतों वाली रैक बोली।

मणि काँखते हुए उठ बैठा। बीच-बीच में काम की बातें याद दिलाये जाने से उसे कोई दिक्कत नहीं थी। लेकिन जब देखो तब, हर तरफ से किसी न किसी का टोकते रहना, कुछ ज़्यादा ही भारी पड़ रहा था। उसे लगता था जैसे वह एक कैदी बन कर रह गया हो। और इस बात को कोई नहीं समझता था। अम्मा भी नहीं। मणि ने जूते रैक में रखे और रसोई की ओर बढ़ा।

पकौड़े उसने खुद गरम किये, लेकिन चाय रसोई वाले जिन्न ने बना दी। चाय बिलकुल वैसी थी जैसी किसी एक मशीन की बनाई हुई हो बना सकती है।

"चाय तुम्हे ठीक तो लग रही है, मणिकंठन?" रसोई वाले जिन्न ने पूछा।

"बिलकुल गौमूत्र जैसी लग रही है!"

"शुक्रिया!"

##
तभी मणि के तावीज़ से पीं-पीं की आवाज़ आयी। उसकी माँ ने उसे याद किया था। वह जानना चाहती थीं की अब वह पहले से बेहतर महसूस कर रहा है या नहीं। 

"तुम्हारा सिरदर्द कैसा है, कन्ना?" उनकी लाड़ भरी आवाज़ सुन कर मणि को खुद पर और तरस आने लगा।

"सिरदर्द पहले से कम है, अम्मा। आपका काम कैसा चल रहा है?"

"बहुत अच्छा। यह काम आनंदपुरम वाले मेरे पुराने काम जैसा बिलकुल भी नहीं है। तुम्हारा आज का दिन कैसा बीता, कन्ना?"

"बहुत बढ़िया।"

उसकी माँ बड़ी मेहनत से काम करती थी। लगातार कई घंटों तक। साथ ही उन्हें मणि की बहुत फिक्र रहती थी। कितना चाहती थीं उसे। वह उसकी माँ भी थीं और पिता भी, और पूरी दुनिया में परिवार के नाम पर एक वही थीं उसकी अपनी।

##
अपनी परेशानी के बारे में उनसे सच-सच बताने का उसका मन नहीं होता।

"मेरा आज का दिन खूब अच्छा बीता।"

"सोच लो क्या कह रहे हो, मणि। तुम्हारे स्कूल के बस्ते ने मुझे बताया की मास्टर जी ने तुम्हें प्रिंसिपल साहब के पास भेजा था। क्या हो गया था?"
"कुछ भी तो नहीं।"

"मणि?"
"कुछ भी तो नहीं! आप बस्ते से ही पूछ लीजिये। लगता है वह कुछ ज़्यादा ही जानता है।"

"मणि, क्या माजरा है? अच्छा चलो, ज़रा आईने के सामने तो आओ, मैं तुम्हें देखना चाहती हूँ। मुश्किल कोई भी हो, हम उसका हल निकाल सकते हैं।"

##
"नहीं, हम उसका हल नहीं निकाल सकते!” मणि ने महसूस किया कि उसकी आँखों में आंसू उमड़ने लगे हैं। उसने आंसुओं को रोकने की कोशिश की, लेकिन वह तो पेरियार पर बारिश की बूंदों की तरह टप-टप गिरते ही चले गये।

उसे मालूम था कि घर उसकी माँ को बता देगा कि उनका बेटा रो रहा है। वह जो कुछ भी करता था, उस पर नज़र रखी जाती थी, और उन्हें खबर पहुंचाई जाती थी। उसे मालूम था कि इसमें उसी की भलाई थी। उसे पता था की अम्मा उसे बहुत चाहती है, लेकिन कभी-कभी वह चाहता था की उसे अपने हाल पर छोड़ दिया जाये। 

मणि ने तावीज़ को अपनी मुट्ठी में जकड़ा, और इतनी ज़ोर से खींचा की चेन टूट गयी। फिर उसने तावीज़ को कूड़ेदान में डाल दिया, और उसकी चीख-पुकार की अनसुनी करते हुए घर के बाहर दौड़ गया।

मणि को पता नहीं चला कि वह कितनी देर दौड़ता रहा, और दौड़ते हुए कहाँ पहुँच गया। उसे पता ही नहीं चला कब और कैसे वह खो गया।

##
तावीज़ के बिना उसे पता ही नहीं चल रहा था कि वह कहाँ चला जा रहा है। लेकिन शहर में लगे आधुनिक तकनीक वाले उपकरणों को पता चल गया था कि मणि भटक गया है, और उन्होंने शहर के सम्बंधित अधिकारियों को इस बारे में खबर कर दी थी।

जैसे ही एक भले से पुलिस वाले ने उसे उसके घर ले जाकर उसकी माँ के हवाले किया, वैसे ही मणि ने माँ के हाथ से तावीज़ ले लिया। मणि को अपने किये पर पछतावा तो बहुत हो रहा था, लेकिन घर पहुँच कर वह सचमुच खुश था।

"मैंने इसमें कुछ बदलाव कर दिए हैं," मणि की माँ ने कहा "अब घर तुम्हारी हरेक बात पर नज़र नहीं रखेगा। तुम्हें ज़्यादा छूट मिलेगी। लेकिन वास्तव में ऐसा तुम्हारी भलाई के लिए ही किया गया था।

##
"मालूम है मुझे," मणि बुदबुदाया।

"तो कैसी रही तुम्हारी यह साहसिक यात्रा?"

खोने की बात याद करके मणि सिहर उठा। सड़कों पर लोग ही लोग थे, लेकिन वह सब अलग तरह के थे। सारे के सारे अजनबी थे। तावीज़ गले में होता था तो वह सब के बारे में बहुत कुछ जान जाता था। उनके नाम, उन्हें किस तरह का गीत-संगीत पसंद है, उनके दोस्त कौन हैं... ऐसी कई मज़ेदार बातें!

तावीज़ के बिना उसके लिए सड़क पार करने जैसा मामूली काम करना भी दूभर हो गया था।

##
कोई नहीं था जो उसे बताता: "मणिकंठन, अब तुम सड़क पार कर सकते हो।" और न ही वहाँ कोई उसे जानने वाला था। 

जब वह फिल्म 'मिशन मौत' के पोस्टर के आगे से निकल रहा था तब फिल्म के हीरो विक्रम सेवन ने उससे पूछा था: "हाय, क्या तुम्हें मारधाड़ वाली फिल्म पसंद हैं?"

अगर उसके गले में तावीज़ होता तो विक्रम के होठों पर यह बोल होते: "ओ मेरे यार... मणिकंठन! तुम आ गये तो नूर आ गया है! आओ गपशप करें।"

##
तावीज़ न होने पर हर चीज़ पत्थर जैसी बेजान हो गयी थी।

##
"मुझे लगता है," उसकी माँ ने मुस्कराते हुए कहा, "मणि, अब तुम समझ गये होगे कि तुम्हें बिना तावीज़ के घर के बाहर क़दम नहीं रखने चाहिए थे? मुझे कितनी चिंता हो गयी थी।"

"मुझे माफ़ कर दो, अम्मा, मैंने आपकी बात नहीं मानी।"

"बात न मानना हमेशा बुरा नहीं होता, कन्ना! अब तुम बड़े हो गये हो। तुम्हें अब ख़ुद अपनी समझदारी से ज़्यादा काम लेना होगा। वैसे यहां आने के बाद से हम खुश हैं न?

मणि को आनंदपुरम का ध्यान आ गया।आनंदपुरम में तो तावीज़ की ज़रूरत ही नहीं पड़ती।लेकिन शायद इतना मज़ा न आता।उसने अम्मा की बात पर सिर हिला कर हामी भरी।

मणि की माँ बड़ी भली हैं। उन्होंने अपने हाथों से उसके लिए खाना बनाया। काफी कुछ उन्होंने ख़ुद किया, लेकिन रसोई वाले जिन्न ने भी उनके काम में थोड़ा हाथ बटाया।

##
सोने से पहले जब वह दूध पी रहा था तब उसकी माँ ने उसे कहानी भी सुनायी। फिर उसे अच्छी तरह से उढ़ा कर उसके माथे को चूमा, और अपने तावीज़ को उसके तावीज़ से छुआया। उसे समझ में आ गया की अम्मा बहुत थकी हुई हैं।

"जाओ, अम्मा, सो जाओ। शुभ रात्रि।"
"शुभ रात्रि, कन्ना! तू भी सो जा।"

##
"शुभ रात्रि, मणिकंठन। शुभ रात्रि, अम्मा,"

कमरे ने धीरे से कहा, 

"जाओ दोनों सो जाओ तान के मलमल, मैं ध्यान रखूंगा कि काटें न खटमल।"

##
हर चीज़ हर चीज़ जुड़ेगी एक-दूजे से

क्या तुम्हारी घड़ी को पता होता है कि अगले दिन तुम्हारा इम्तेहान है? क्या वह तुम्हें याद दिलाती है कि उसमें अलार्म लगा दो ताकि पहले पढ़ी हुई चीज़ों को सुबह एक बार फिर दोहरा
सको? अगर तुम कहीं जा रहे हो और रास्ते से भटक जाओ तो क्या तुम्हारे जूते तुम्हें क़दम-
क़दम पर सही राह बता सकते हैं? बिलकुल नहीं।
आजकल हमारे चारों तरफ जो तमाम सारी चीज़ें होती हैं वह सिर्फ़ चीज़ें ही होती हैं। उन्हें तुम्हारे बारे में या घर में रखी दूसरी चीज़ों के बारे में कुछ पता नहीं होता। घड़ी सिर्फ़ घड़ी होती है। रेडियो सिर्फ़ रेडियो होता है। न घड़ी को रेडियो की कोई खबर रहती है और न रेडियो को घड़ी की। इन चीज़ों को न हमसे-तुमसे कोई लगाव है, और न दुनिया की दूसरी किसी चीज़ से जुड़ाव।

लेकिन आने वाले समय में सब कुछ बदलने वाला है। जल्दी ही इंसान की बनायी हर चीज़ एक दूसरे से जुड़ जाएगी। उनके आसपास क्या हो रहा है, इसकी उन्हें ज़्यादा जानकारी रहा करेगी। चीज़ें हो जाएँगी ज्यादा होशियार, ज़्यादा समझदार। वह आपस में जानकारी ले-देकर आपकी ज़रूरत का ज़्यादा अच्छी तरह ध्यान रख पाएंगी। जब चीज़ें एक दूसरे से जुड़ी होती हैं और आपस में जानकारी साझा करती हैं, नज़र न आने वाले मोबाइल फ़ोन के नेटवर्क की तरह... तब हम कहते हैं कि हमारे पास एक दूसरे से जुड़ी चीज़ों का एक जाल यानी चीज़ों का इंटरनेट जैसा एक संजाल है।

अगर आपके ऊपर छोड़ दिया जाये तो आप कहाँ रहना पसंद करेंगे, स्मार्ट सिटी में या आनंदपुरम गाँव में? क्यों?

##
कर के देखें

अपने घर या कक्षा में मौजूद चीज़ों, जैसे दरवाज़ा, कुर्सी, घड़ी, रेडियो, किताबें वग़ैरह को गिनें। इतनी बड़ी संख्या में चीज़ों को देख कर आप हैरान हो गये न? ज़रा कल्पना कीजिये कि यह सारी चीज़ें देख, सुन और बोल सकें तो कैसा रहेगा? आपकी ज़िन्दग़ी में क्या बदलाव आयेगा?

छोटे मणि की उलझन बड़ी (Hindi)

मणिकंठन के तावीज़ को देख कर पता चल जाता था कि वह खुश है या दुखी, बीमार है या सेहतमंद। उसका तावीज़ उसे भी यह बता देता था कि उसे कब खाना चाहिए और कब सोना चाहिए।स्कूल से मिलने वाला पढ़ाई का काम करने में भी वह उसकी मदद करता था, और वही मणिकंठन की तबीयत गड़बड़ होने पर अम्मा को बता देता था। यह कोई जादुई चमत्कार था या विज्ञान? आओ जानें कि जब मणिकंठन और उसकी माँ अपने गाँव से दूर, एक नये बसे शहर, एक स्मार्ट सिटी में जाकर रहने लगे तब उन्हें कैसे-कैसे अनुभव हुए?

यह पठन स्तर ४ की किताब है, उन बच्चों के लिए जो पढ़ने में प्रवीण हैं।

##
* License: [CC-BY]
* Text: Anil Menon
* Illustration: Upamanyu Bhattacharyya
* Translation: Deepa Tripathi
* Language: hi

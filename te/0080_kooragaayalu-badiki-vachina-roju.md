# కూరగాయలు బడికి వచ్చిన రోజు

##
ఒక రోజు పొద్దున, ఎప్పట్లాగే రాజు బడికి బయలుదేరాడు. బడి అంటే రాజుకి ఇష్టం. అందుకే ఆనందంగా, ఉత్సాహంగా నడుస్తున్నాడు. అప్పుడు ఒక ఆశ్చర్యకరమైన విషయాన్ని చూశాడు: బడి బ్యాగులు భుజాలమీద వేసుకుని, కొన్ని వింత ఆకారాలు బడి వైపుగా వెళుతూ కనిపించాయి.   

##
ఆ ఆకారాలకు దగ్గరవుతూ రాజు ఒకవేళ అవి కూరగాయలు కావుకదా అనుకున్నాడు. 

మార్కెట్ లో తాను చూసే కూరగాయల్లా ఉన్న వాటిని చూస్తూ, అపనమ్మకంతో కళ్ళు నలుముకున్నాడు.   

##
కూరగాయలు తాజాగా, ఆరోగ్యంగా ఉన్నాయి. అవి, ఒకదానివెంట ఒకటి, పిల్ల సైనికుల్లా బడివైపు నడుస్తున్నాయి. 

##
రాజు వేగం పెంచి, గబగబా నడిచాడు. తన కొత్త స్నేహితుల గురించి తెలుసుకోవాలనీ, వాళ్ళాని దగ్గరగా చూడాలనీ అతడికి ఉంది !   

##
చివరకు ఎలాగో, ముందు నడుస్తున్న ఆ ఆకారాల్ని రాజు చేరుకోగలిగాడు. ఆశ్చర్యంతో నోరు తెరిచి, వాటి మొహాలవైపు తేరిపార చూశాడు.  

##
రాజు అనుకున్నట్టుగానే, ఆ ఆకారాలు కూరగాయలే! తాను మార్కెట్టులో చూసే బంగాళాదుంపలు, చిలకడదుంపలు, కందలాంటి దుంపకూరలు.

##
" ఏమిటి? నిజంగా మీరేనా?" అనే ప్రశ్న అనుకోకుండా అతని నోట్లోంచి వచ్చింది. 

కూరగాయలు సమాధానం చెప్పలేదు. అతడి ఆశ్చర్యానికి అవి వినోదిస్తూ, ఒకదానిని చూసి మరొకటి చిరునవ్వు నవ్వుతున్నాయి.

##
"ఎక్కడికి వెళుతున్నారు మీరు?" అడిగాడు రాజు ఆశ్చర్యపడుతూ. "ఇంకెక్కడికి? మేము నీ బడికే వెళుతున్నాం!" అంటూ సమాధానం ఇచ్చాయి అవి కలిసికట్టుగా.

రాజు మౌనంగా తలూపాడు. ఏం మాట్లాడాలో తెలియలేదు. బడి వైపు నడక సాగించాడు.

##
కొంతసేపు అయ్యాక, కూరగాయలు వెనకే ఉన్నాయో, లేవో అనుకుంటూ వెనక్కి తిరిగి చూశాడు రాజు. అప్పుడు ఆ ఉదయం రెండోసారి అతను ఆశ్చర్యపోయాడు. దుంపకూరల గుంపుతో ఇప్పుడు ఆకు కూరల గుంపు కలిసింది. అవికూడా బడి బ్యాగులు భుజాల మీద వేసుకుని, బడి వైపుకి నడుస్తున్నాయి.  

##
ఆ కూరగాయల గుంపుతో చేరి నడవడం, రాజుకు చాలా సంతోషం వేసింది. తనకు తెలిసిన వాళ్ళెవ్వరూ ఇప్పటివరకు, కూరగాయల బృందంతో కలిసి నడవలేదు!    

##
మెల్లమెల్లగా ఆ బృందం బడికి చేరింది. ఈ వింత ఊరేగింపును చూడటానికి పిల్లలందరూ తలుపు దగ్గర నిలబడ్డారు. ఆశ్చర్యంతో వారి నోళ్ళు తెరుచుకున్నాయి. కళ్ళు పెద్దగా, గుండ్రంగా అయ్యాయి....

##
వారికి స్వాగతం చెప్పటానికి రాజు వాళ్ళ టీచర్ ముందుకొచ్చారు. "మంచి పిల్లాడు!" అంటూ రాజు వీపుని తట్టింది ఆమె. రాజు ఆనందపడ్డాడు. "థాంక్యూ టీచర్," అన్నాడు సంతోషంగా. హర్షధ్వానాలు చేస్తూ మిగతా పిల్లలు చప్పట్లు కొట్టారు. 

##
టీచర్ వెళ్ళిపోయినా, మరెవరో వీపుమీద గట్టిగా తట్టుతుండటంతో, కళ్ళుతెరిచి చూశాడు రాజు. "నిద్ర లేరాజూ, బడికి ఆలస్యం అవుతుంది," అంటూ రాజును వాళ్ళ అమ్మ నిద్ర లేపుతోంది.

రాజుకు పూర్తిగా మెలకువ వచ్చింది. "నేను ఇంతసేపూ కల  కన్నానా?" తనలో తాను అనుకున్నాడు. చిరునవ్వు నవ్వుతూ, "ఎలాంటి వింతైన కల వచ్చింది నాకు!" అనుకుంటూ మంచం మీదనుంచి లేచాడు. సమయానికి బడికి వెళ్ళాలంటే, కాస్త త్వరగా తయారుకావాలి అనుకున్నాడు. 

##
ఈ బొమ్మకి, మీకు ఇష్టమైన రంగులు వెయ్యండి.

##
ఈ బొమ్మకి మీకు ఇష్టమైన రంగులు వెయ్యండి.

##
* License: [CC-BY]
* Text: Venkatramana Gowda
* Illustration: Padmanabh
* Translation: Ambika Ananth
* Language: te

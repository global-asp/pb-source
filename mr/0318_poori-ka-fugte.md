# पुरी का फुगते?

##
आदिती आणि आरव यांना पुऱ्या फार आवडतात. शिरा-पुरी, खीर-पुरी आणि श्रीखंड-पुरी मस्तच!

छोले पुरी किंवा आलू पुरी, तोंडाला अगदी पाणी सुटतं!

पुऱ्या इतक्या चवदार लागतात, की त्या कशाही बरोबर खाव्यात. पुऱ्या तळत असताना येणारा खमंग वास! अहाहा! आणि गरम तेलात तरंगणाऱ्या पुऱ्यांचं दृश्य? सोनेरी, खुसखुशीत, गरम फुगलेल्या पुऱ्यांवर नजर पडली की अदिती आणि आरव सर्वांत जास्त गोल आणि सर्वांत जास्त फुगलेल्या पुऱ्या घेण्यासाठी धावतात.

पण पुरी फुगते कशी?

तिच्या आतमध्ये हवा असते का? कोण भरत असेल पुरीमध्ये हवा?

आदिती आणि आरव फुगे फुगवतात तेव्हा त्यात हवा तोंडाने भरतात. म्हणून ते फुगे फुगतात. सायकलच्या टायरमध्ये हवा भरण्यासाठी बाबा पंप वापरतो, पण पुरी फुगवण्यासाठी आई यातली कुठलीच पद्धत वापरत नाही.

##
ती फक्त पुऱ्या तळते आणि त्या फुगतात. कमाल आहे!

आदिती आणि आरव यांनी ठरविलं की पुढच्या वेळी जेव्हा घरात पुऱ्या बनवल्या जातील तेव्हा

निरीक्षण करायचं, प्रश्न विचारायचे आणि उत्तर मिळवायची.

##
बाबाने गव्हाचं पीठ एका मोठ्या परातीत घेतलंय्‌. त्यात तो थोडं तेल आणि मीठ घालतो आहे आणि आता पिठात पाणी मिसळतो आहे.

त्या पिठात पाणी अगदी लगेच कसं शोषलं जातंय?

त्याचं कारण असं आहे की पिठात काहीतरी खूप तहानलेलं आहे! तुम्ही जेव्हा तहानलेले असता तेव्हा काय करता? तुम्ही पाणी पिता.

ग्लायडिन आणि ग्लूटेनिन हे गव्हामधल्या प्रथिनाचे दोन प्रकार आहेत. प्रथिने तसंच इतर रासायनिक पदार्थ हे रेणू नावाच्या छोट्या भागांचे बनलेले असतात. प्रथिनांचे रेणू फार तहानलेले असतात.

पिठात पाणी घातलं रे घातलं की हे रेणू ते पिऊन टाकतात. मग ते मोठे आणि लठ्ठ बनतात. ते प्रसरण पावतात. साहजिकच त्यांना आता नीटपणे बसायला पुरेशी जागा राहत नाही. म्हणून ते एकमेकाला स्पर्श करून ढकलू लागतात. खरं तर ते एकमेकांना चिकटतात.

##
कधी कधी तु्म्ही खेळत असताना एकमेकांचे हात धरून साखळी बनवता.

मग ती अख्खी साखळी फिरू लागते. त्याचप्रमाणे हे रेणू एकमेकांना चिकटतात आणि एक जाळं बनवतात.

##
बाबाने आता त्या पिठाचा गोळा बनवला आहे. तो आईला तो गोळा आणखी मळायला सांगतोय. ती तिच्या तळहातावर थोडं तेल घेते आणि गोळा मळू लागते. गोळा जोर लावून मळावा लागतो. ती म्हणते की, गोळा जर मळला नाही तर पुऱ्या फुगणार नाहीत.

या दोन गोष्टींचा परस्परांशी काय बरं संबंध असेल?
यातलं गुपित असं आहे,

जेव्हा पिठाचा गोळा मळला जातो तेव्हा एकमेकाला चिकटलेले रेणू आता ताणायला सुरुवात होते. जेव्हा ही प्रक्रिया संपते तेव्हा एक नवीन प्रथिन तयार होतं. त्याला ग्लूटेन असं नाव आहे. ग्लूटेन रबरबॅन्डसारखं ताणलं जातं आणि त्याला कोणताही आकार देता येतो आणि म्हणूनच पिठाच्या मळलेल्या गोळ्याला कोणताही आकार देता येतो.

आईनं पिठाचा गोळा थोडा वेळ बाजूला ठेवला आहे. ती आता खीर बनवते आहे. ती पुऱ्या लाटायला लागली की परत यायचं असं आदिती आणि आरव ठरवतात.

##
आता आई आणि बाबा तयारीत आहेत. आईने कढईत तेल ओतलं आणि ती चुलीवर ठेवली. ती आता पिठाच्या गोळ्यातून एक छोटासा भाग घेते आणि त्याची पुरी लाटते. बाबा ती पुरी गरम तेलात सोडतो. काही मिनिटांत पुरी फुगते. हे कसं काय घडलं?

##
आता काय घडलं होतं ते पाहू. पिठाच्या गोळ्यातील ग्लूटेनमुळे पुरी लाटणं शक्य होतं. जेव्हा गोळ्याचा छोटा भाग लाटला जातो,

तेव्हा पुरीमध्ये ग्लूटेनचा ताव तयार होतो. जेव्हा पुरी गरम तेलात सोडली जाते तेव्हा तेलामुळे तिचा खालचा पृष्ठभाग खूप गरम होतो.

तुम्हाला आठवतंय ना, आपण पिठाचा गोळा बनवण्यासाठी पाणी वापरलं होतं? त्यामुळे उच्च तापमानामुळे पुरीच्या पिठातील पाण्याची वाफ होते. या वाफेचा दाब खूप मोठा होतो आणि तो ग्लूटेनच्या तावाला वर उचलतो आणि म्हणून पुरी फुगते.

बाबा आता पुरी उलटतोय म्हणजे तिचा दुसरा पृष्ठभागही सोनेरी बनेल. त्याने आता पुरी कढईबाहेर काढून ताटात ठेवली आहे.

##
आता एक काटा घेऊन पुरीमध्ये भोक पाडा.

वाफ बाहेर पडताना दिसते ना? म्हणजे फुगलेल्या पुरीत हवा नसते. तिच्याच वाफ भरलेली असते. बरोबर ना?

##
भेळ पुरी/ बटाटा-दही पुरीसाठी वापरल्या जाणाऱ्या पुऱ्या फुगलेल्या का नसतात?

यासाठी तीन कारणं असू शकतात. 

पुरी जर फार पातळ लाटली तर त्यामध्ये वाफ निर्माण व्हायला पुरेसं पाणी नसतं त्यामुळे दाब तयार होत नाही आणि पुरी फुगत नाही.

कधीकधी पुरी लाटल्यानंतर त्यामध्ये काट्याने छोटी छिद्रे पाडली जातात. अशा पुऱ्या तळताना निर्माण झालेली वाफ छिद्रांमधून निघून जाते आणि त्यामुळे पुरी फुगत नाही. अशा पुऱ्या वेगवेगळ्या पदार्थांसाठी वापरल्या जातात.

पुऱ्या जर कमी तापमानाला तळल्या गेल्या तर वाफ हळूहळू तयार होते. दाब तयार होत नाही आणि पुरी फुगत नाही.

##
प्रयोग : गव्हाच्या पिठातून ग्लूटेन कसं मिळवायचं?

गव्हाचं पीठ आणि पाणी वापरून पिठाचा गोळा बनवा. फक्त आवश्यक तेवढंच पाणी वापरा म्हणजे गोळा फार घट्ट किंवा फार सैल होणार नाही. तळहाताचा खालचा भाग वापरून गोळा चांगला काही मिनिटं मळा. गरज पडल्यास थोडं तेल वापरा म्हणजे हाताला चिकटणार नाही.

गोळा झाकून दहा मिनिटं तसाच ठेवा.
आता एक मोठं पातेलं घ्या आणि गोळा त्यात ठेवा. त्याआधी तो पुन्हा काही मिनिटं मळून घ्या. गोळ्यावर पातेलीत पाणी घाला. गोळा पाण्यात पूर्ण बुडला पाहिजे. गोळा पाण्यात पाणी पांढरं होईपर्यंत मळत रहा.

आता ते पाणी फेकून द्या आणि पुन्हा स्वच्छ पाणी पातेलीत भरा. ही कृती पुन्हा पुन्हा करीत रहा. शेवटी गोळ्याचा एक छोटा भाग उरेल जो मळला तरी पाणी पांढरं होणार नाही.

याचा अर्थ पिठाच्या गोळ्यातील सर्व स्टार्च निघून गेला आणि फक्त ग्लूटेन उरलं आहे.

याचं कारण स्टार्च पाण्यात विरघळतो पण ग्लूटेन पाण्यात विरघळत नाही. पिठाचा तो ग्लूटेन असलेला छोटा गोळा बाहेर काढा. तो रबरबँडसारखा ताणू शकतो आणि परत पूर्वस्थितीला येऊ शकतो. ग्लूटेनमधला स्थितिस्थापकत्वाचा गुण अशा प्रकारे दर्शविला जातो.

आपण गोळ्याला पसरू शकतो. त्याला कोणताही आकार देता येतो हे त्यातून दर्शवलं जातं.

##
पुरी आणि गहू या संबंधी काही लक्षवेधी माहिती

वैज्ञानिकांच्या मते जंगली गव्हाचा उगम मध्यपूर्वेकडील देशांमध्ये ११००० वर्षांपूर्वी झाला.

संस्कृत ज्ञानकोश ‘अभिलषितार्थ चिंतामणी’ किंवा ‘मानसोल्लास’ या राजा सोमेश्वर याने १२ व्या शतकात लिहिलेल्या ग्रंथातील संदर्भाप्रमाणे पुरीसारखा पदार्थ त्या काळी बनवला जात होता. त्याला पहलिका हे नाव होतं. म्हणजे असं दिसतं की पुरी कमीत कमी ८०० वर्षं तरी जुनी आहे.

सीरियामधील दमास्कस येथील उत्खननातून आढळलं की गहू ९००० वर्षं इतका जुना आहे. गव्हाच्या रोपांच्या लावणी आणि कापणीसाठी आणि गहू दळण्यासाठी आवश्यक ती हत्यारं उत्खननाच्या ठिकाणी मिळाली.

##
शोधून काढा!

ज्वारी, बाजरी किंवा तांदळाच्या पिठापासून पुरी बनवणं शक्य आहे का? नसेल, तर का नाही?
पुरीशिवाय इतर कोणते पदार्थ आपण गव्हाच्या पिठापासून बनवतो?
पिठामध्ये पाणी जास्त घातलं गेलं तर काय होईल?
तवा किंवा तंदूर वापरून गव्हाच्या पिठाचे पदार्थ बनवले तर काय घडतं?

##
* License: [CC-BY]
* Text: Varsha Joshi
* Illustration: Sonal Gupta
* Translation: Varsha Joshi
* Language: mr

# मला तेच हवं आहे!

##
आईला आज सुट्टी होती म्हणून ती पुस्तक वाचत बसली होती. अनिललाही सुट्टी होती; पण त्याला सुट्टीचं काहीतरी करायचं होतं. 

“आई, मला त्या निळ्या पेटीत काय आहे, ते पाहायचंय गं,” अनिल म्हणाला. 

“अनिल, आता नको हं!” आईनं बजावलं. 

##
अनिलनं मग एका खुर्चीवर स्टूल ठेवलं. त्यावर तो चढला आणि निळी पेटी ओढू लागला. 

“नको नको, ती नको!” आई ओरडली. 

मग म्हणाली, “अरे वेडू, त्या वरच्या सगळ्या पेट्या आपल्या डोक्यावर पडतील ना!” 

##
अनिल आता खूप रागावला. 

तो त्याच्या आईवर जाम रुसला होता. 

##
आई म्हणाली, “चल अनिल, आपण बाजारात जाऊ आणि तुझ्यासाठी काहीतरी गंमत घेऊन येऊ.” 

##
बाजारात गेल्यावरही अनिल रागावलेलाच होता. 

एका संत्र्याकडे बोट दाखवून म्हणाला, “मला ते हवं.” 

“नको नको, ते नको. वरची सगळी फळं खाली कोसळतील.” दुकानदार ओरडलाच. 

##
“मला ते पुस्तक हवं,” अनिलनं मागणी केली. 

“नको नको, ते नको. हे घे,” दुकानदारानं अनिलला समजावलं. 

##
आता सामोशांच्या ढिगातून सर्वांत खालचा सामोसा बाहेर काढायचा प्रयत्न करत, अनिल मोठ्यानं म्हणाला, “मला तोच हवा.” 

“नको नको, तो नको,” मिठाईवाल्यानं अनिलला खडसावलं. “माझे सगळे सामोसे खाली पडतील ना!” 

##
अनिल आता जोरात ओरडून म्हणाला, “मला ते हवंऽऽ” तो चांगलाच रागावला होता. 

फुलवाली म्हणाली, “नको नको, ते नको, हात लावलास तर इतकी सुंदर फुलं चुरगळून जातील!” 

##
आता मात्र अनिल वेडूसारखा जोरजोरात रडायलाच लागला. 

सगळेजण त्याच्याकडे बघायला लागले. 

##
तेवढ्यात आईच म्हणाली, “मला ते हवं. ते काळ्या रंगाचं!” 

अनिल एकदम रडायचा थांबला. 

म्हणाला, “नको नको, ते नको!” 

##
“आपण हे भुर्‍या रंगाचं घेऊया,” अनिलनं आईला सांगितलं. 

मग अनिलनं अगदी अलगदपणे सर्वांत वरचं भुर्‍या रंगाचं भुभूचं पिल्लू उचललं. 

“आई, मी तुझ्यावर खूप खूप रागवलोय! तुझ्यामुळे ही सगळी पिल्लं खाली पडली असती.” 

##
* License: [CC-BY]
* Text: Mala Kumar
* Illustration: Soumya Menon
* Translation: Siddharth Kelkar
* Language: mr

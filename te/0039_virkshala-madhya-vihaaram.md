# వృక్షాల నడుమ విహారం

##
వర్షాలతో తడిసిన రాజుగారి తోట పచ్చగా మెరిసిపోతున్నది. నేలతల్లి వర్షంతో తడిసి సువాసనలు వెదజల్లుతోంది. చెట్లు వర్షాలలో తడిసి చెట్లపై ఆకులు, ప్రతి ఒక్కటీ చేతితో పాలిష్ చేసినట్లు కనిపిస్తున్నాయి. తోటమాలి కొత్తగా మొక్కను తెచ్చి తన పనివారు గుంతలు త్రవ్విన ప్రదేశానికి వచ్చాడు. ఒక చిన్న మొక్కను గుంతలో బహు జాగ్రత్తగా ఉంచుతూ ఇలా అన్నాడు. ఈ మొక్క బ్రతికి ఎదగకపోతే నా ఉద్యోగం పోతోంది. మీరంతా రాజప్రసాదం లోపలి చీకటి గదులలో బంధింపబడి మగ్గిపోవలసి ఉంటుంది. మొక్క ఎదిగి పుష్పభరితమైతే మీరు ఉద్యోగాలు చేయవలసిన అవసరం లేకుండా బహుమతుల వెల్లువలో మునిగిపోతారు. మట్టితో మొక్క వేళ్ళను మూసే ముందు గుంతలో చెరుకురసాన్ని ఆ మొక్క వ్రేళ్ళకు అందేటట్లుగా సమర్పించాడు.  

సరిగ్గా అప్పుడే రాజు అతని చిన్నారి తనయుడు యువరాజుతో ఆ మొక్క వద్దకు వచ్చారు. రాజకుమారుడు తన తండ్రితో ఆ తోటలోని చెట్ల మధ్యకు రావడం అదే మొదటిసారి. నాన్నగారూ! ఏమిటీ మొక్క అంటూ ఆ మొక్కను తండ్రికి చూపి అన్నాడు. ఇది దానిమ్మ మొక్క ఈ మొక్కకు అందమైన పూలుంటాయి అన్నాడు రాజు. రాజకుమారుడు తన తండ్రికి మొక్కలపట్ల ప్రేమను, సంరక్షించే విధానాన్ని తదేకంగా గమనించాడు. 

పిల్లలూ మీరు కూడా ఫలాలతో కూడిన ఫల వృక్షాలు గురించి తెలుసుకోవాలి. కొన్ని ఫలవృక్షాలను పరిశీలిద్దాం. 

##
దానిమ్మ (పోమగ్రనేట్) 

దానిమ్మ పండా లేక దానిఎర్రటి అందమైన పూలా?-ఇందులో ఏది ఎక్కువ అందంగా ఉంటుందో చెప్పటం నిజంగా కష్టం. దానిమ్మపండు ఎర్రని రంగులో క్రికెట్ బంతి పరిమాణంలో ఉంటుంది. దానిమ్మ పండు తొక్క గట్టిగా ఉంటుంది. ఒలిచి చూస్తే ఎర్రని జ్యూస్‌తో కూడిన విత్తనాలు ఉంటాయి. గాజుతో చేసినట్లుంటాయి. ప్రతి గింజలో మధ్య భాగం గట్టిగా ఉంటుంది. కొన్ని పండ్లు పచ్చని పింక్ రంగులో ఉంటాయి. వాటిలోని గింజలు పింక్ రంగులో ఉంటాయి. ఇవి కూడా రుచికరంగా ఉంటాయి. 

దానిమ్మ చెట్టు సుమారు 3మీ॥ల పొడవుఎదుగుతుంది. దీనిపై పొడవైన పలుచని ఆకులు మెరుస్తూ కనిపిస్తాయి. కొమ్మలకి ముళ్ళు కూడా ఉంటాయి. వసంత కాలంలో ఈ చెట్టు ఎర్రటి పుష్పాలతో నిండిపోతుంది.ఈ పూల రేకులు ముడతలు పడిన క్రేప్ పేపరుతో చేసినట్లుంటాయి. వీటి పుష్పాలకు వాసన ఉండదు. వెలుపలి వరుస పుష్పపత్రాలు ఎర్రటి క్యాలిక్స్ నుండి పెరుగుతాయి. ఇవి రాలిపోతూ క్యాలిక్స్ క్రమంగా పెరుగుతూ దానిమ్మ పండుగా మారుతుంది. 

##
దానిమ్మ రసం ఎంతో రుచికరంగా ఉండి జ్వరాన్ని తగ్గించగలిగిన గుణం కలిగి ఉంటుంది. దానిమ్మలో చక్కెర, సి-విటమిన్‌లు ఉంటాయి. ఎండబెట్టిన దానిమ్మ గింజలను హిందీలో అనార్ దానా అంటారు. ఇది పకోడీలు మరియు ఆలూ పరాఠాలలో ఉపయోగించే ఒక మసాలా కూడా. కడుపునొప్పి నివారణకు ఎండబెట్టి పొడి చేసిన దానిమ్మ పెచ్చు ఉపయోగపడుతుంది. మీ నాయనమ్మను అడిగితే దానిమ్మ వేళ్ళను గురించి వివరంగా చెబుతుంది. హిందీలో దీనిని అనార్ అంటారు. అక్బరు ఆస్తానంలో ప్రఖ్యాత నర్తకి అనార్కలి అనే పేరుతో పిలవబడేది. అనార్కలి అంటే దానిమ్మ మొగ్గ అన్నమాట. అంత అందంగా ఉండేదిట ఆమె. కాంధారి అని పిలవబడే ఒకరకం దానిమ్మ పండ్లు ఒకానొకప్పుడు ఆఫ్‌ఘనిస్తాన్ లోని ఖాందహార్‌లో పెరిగేవి. 

##
పనస (జాక్ ఫ్రూట్) 

పనసకాయ దట్టంగా, గుబురుగా ఆకుపచ్చ ఆకులతో ఉండే పెద్ద చెట్లపై పెరుగుతుంది. ఇతర ఫలాలవలె చెట్ల శాఖలమీద కాక  

కాండంపై పెరుగుతాయి.మరో అద్భుతమైన విషయం ఏమిటంటే ఎక్కువ ఏళ్ళైన చెట్ల వేళ్ళు బయటికి వచ్చి వ్రేళ్ళాడుతూ వాటిపై ఈ ఫలాలు కనిపిస్తాయి. కోలగా ఉండే ఈ ఫలాలు 40 కిలోల బరువు కూడా ఉంటాయి. మందమైన దీని తొడుగుపై కోన్ ఆకారంలో అనేక బుడిపెలు ఉంటాయి. ఆకుపచ్చగా ఎదుగుతున్న దశలో దీనిని కూరగాయలుగా కూడా ఉపయోగిస్తారు. బాగా పెరిగి పచ్చగా తయారయి, పక్వానికి వచ్చిన ఫలం పండుగా తింటారు. పండిన ఫలం ఒకరకమైన ఘాటైన సువాసన కలిగి ఉంటుంది. ఇది అందరికీ నచ్చక పోవచ్చు . పనస తొనలు చాలా రుచికరంగా ఉంటాయి. ఎండబెట్టి చిప్స్‌గా కూడా తయారు చేస్తారు. 

##
పనస గింజలు కాల్చి తింటే భలే రుచిగా ఉంటాయి. ఈ చెట్టు కర్రకు చెదలు పట్టవు. వాటి ఆకులు వేడిచేసి గాయాలు మాన్చడానికి ఉపయోగిస్తారు.కాండాన్ని ఉడకపెట్టి ఒక రకం ఆరెంజ్ డైని తయారుచేస్తారు. బౌద్దులు వాడే వస్ర్తాలకు రంగు వేయడానికి ఇది ఉపయోగపడుతుంది. రెండు పనస కర్రలు ఒరిపిడితో నిప్పు పుట్టించవచ్చు. 

ఈ చెట్టు అతిప్రాచీనమైనది. సంస్కృతంలో దీనిని చక్క  

అంటారు. ప్రపంచంలోనే అతి పెద్ద చెట్టుమీద ఉండే ఫలంగా దీనికి గుర్తింపు ఉంది. ఇదిభారత దేశంలోనే పుట్టింది.చాలా పోషక విలువలు ఉన్న ఈ ఫలంలో కార్బోహైడ్రేట్‌లు, ప్రొటీన్‌లు, క్రొవ్వులు, విటమిన్‌లు ఉంటాయి. 

##
బొప్పాయి (పపాయ) 

బంగారు వర్ణపు బొప్పాయి పండును కోసి చూస్తే బోలెడు మెరుస్తున్న నల్లని బొప్పాయి గింజలు కనిపిస్తాయి. ఇవి చూడటానికి నల్ల మిరియపు గింజల్లా ఉంటాయి. మీకు తెలుసా? ఒక్కొక్క బొప్పాయి పండు విత్తనాలతో కనీసం 500 చెట్లు ఏర్పడతాయి. అయితే ఈ విత్తనాల నుండి ఏర్పడే మొక్కలన్నీ పండ్లు ఇవ్వలేవు. దీనికి కారణం ఈ చెట్లకు కొన్నింటికి మగ, కొన్నింటికి ఆడ పుష్పాలు ఉండడమే. ఈ మొక్కలను కలిపి నాటినపుడు వాటి పుష్పాలలో పరపరాగ సంపర్కం జరిగి స్త్రీ పుష్పాలున్న మొక్కలు ఫలాలను ఏర్పరుస్తాయి. బొప్పాయి పుష్పాలు మధురమైన సువాసనను వెదజల్లుతాయి. కీటకాలు, పక్షులు ఈ సువాసనకు ఆకర్షితమవుతాయి. వీటివల్ల పరాగరేణువులు మార్పిడి చెంది ఫలదీకరణము చెంది పండుగా ఏర్పడతాయి. 

##
ఈ చెట్టుకు ఈనెలతో కూడిన పెద్ద ఆకులు ఉంటాయి. అవి ఎండిపోయి చెట్లపై గుర్తులు మిగులుస్తాయి. ఈ చెట్టు యొక్క మోడు గట్టిగా ఉండదు. లోపల మృదువుగా ఉంటుంది, పెద్ద మొక్కల కాండంలాగ. బొప్పాయి కాయలు సి మరియు  ఎ విటమినులతో పోషక విలువలు కలిగి ఉంటాయి. 

వీటిలో కాల్షియం ఉంటుంది. పక్వానికి రాని బొప్పాయి సైతం రుచికరంగా ఉంటుంది. కూరగా వండుకుంటారు. బొప్పాయిలో పపాయిన్ అనే ఎంజైము ఉంటుంది. ఇది జీర్ణక్రియకు ఉపయోగపడుతుంది. మాంసం వండేటప్పుడు మెత్తబడటానికి పచ్చి బొప్పాయి ఉపయోగపడుతుంది. అపరిపక్వ బొప్పాయిలో ఉండే జిగురువంటి పాలవంటి పదార్ధము చర్మంపై వచ్చే మచ్చలను పోగొడుతుంది. ఇవి మొట్టమొదటగా ప్రపంచానికి మెక్సికో మరియు సెంట్రల్ అమెరికానుంచి వచ్చాయి. ఇవి భారతదేశమంతటా కనిపిస్తాయి. 

##
అరటి (బనానా) 

అరటిచెట్లు మనిషి ఎత్తున, కొన్ని ఒక గృహం మొదటి అంతస్తు అంత ఎత్తుకు కూడా ఎదుగుతాయి. వీటి ఆకులు ఒకటి, ఒకటిన్నర మీటర్ల పొడవున, అర్దమీటరు వెడల్పున మధ్యలో పొడవైన, బలమైన ఈనెను కలిగి ఉంటాయి. లేతగా ఉండే ఆకులు లేత ఆకుపచ్చ రంగులో ఉంటాయి. పెరిగేకొద్ది మందంగా ముదురు ఆకుపచ్చకు తేలి అంచులు చీలిపోతాయి. ఈ చెట్టుకు బెరడు ఉండదు. ఇది, ఒక దానిపై ఒకటి బిగుతుగా చుట్టుకుని పెనవేసుకున్న వీటి ఆకుల యొక్క కాడలతో ఏర్పడిన దట్టమైన కాండం. ఈ మొక్క పుష్పాలు కోన్‌లుగా ఉంటాయి. వందలకొద్ది అతి చిన్న పుష్పాలు ఈ కోన్‌లో ఉంటాయి. ఈ పుష్పాలు బ్రాక్ట్ అనే ఆచ్చాదంక్రింద ఉంటాయి. వందలకొద్ది అరటిపండ్లు గుచ్చంలాగా ఉంటాయి. పండిన ఫలాలతో భారమయి ఇవి చెట్టునుండి వేరుపరచబడుతాయి. 

##
అపరిపక్వ అరటి కాయగూరలుగా కూడా ఉపయోగిస్తారు. అరటి కాయ నుండి చిప్స్ తయారు చేసుకోవచ్చు. వీటి పుష్పాలను కూరలుగా వాడుకొనవచ్చును. కోతులకు, ఏనుగులకు అరటిపండ్లంటే ఇష్టం. ఒక్క ఏనుగు ఏన్నో గెలల అరటి పండ్లను తినగలదు. అరటిపండ్లు పోషకవిలువలు గలిగిన ఆహారంగా ఉపయోగపడతాయి. వీటిలోఎముకలు బలంగా పెరగటానికి ఉపయోగపడే ఏ, బి, సి విటమిన్‌లు, కాల్షియం ఉంటాయి. 

మెగ్నిషియం, పొటాషింయంలు పుష్కలంగా వీటిలో లభిస్తాయి. అరటిని హిందువులు పూజలలో విలువైనవి, అవసరమైనవిగా భావిస్తారు. ఏ వివాహములోనైనా, పూజలలోనైనా వీటిని ఉపయోగించడమే కాక, ఈ చెట్లను, ఆకులను ద్వారాలకు ప్రక్కగా అలంకరిస్తారు. అరటి ఆకులలో భోజనం చేస్తారు. అరటితో దొన్నెలు కూడా చేస్తారు. వర్షాలలో గొడుగులాగా అరటి ఆకులను కప్పుకొని నడచిపోవచ్చు. 

##
నేరేడు (జామూన్) 

నేరేడు వృక్షాలు పొడవుగా అందంగా ఉంటాయి,  ఈ చెట్టు బెరడు గ్రేబ్రౌన్ రంగులో ఉంటుంది. నేరేడు వృక్షాలకు దట్టంగా ఆకులు ఉంటాయి. ఈ ఆకులు ముదురాకుపచ్చ రంగులో కోలగా, పొడవుగా మొనదేలి ఉంటాయి. దాదాపు 12 మీటర్ల పొడవు కలిగి ఉంటాయి. పిల్లలకు ఈ చెట్ల నీడలో ఆడుకోవటమంటే ఎంతో ఇష్టం. బెరడు నున్నగా ఉంటుంది. ఈ చెట్టు కర్ర దృఢంగా ఉండదు కాబట్టి ఇది ఎక్కుటకు సురక్షితం కాదు. 

మార్చినుండి మే వరకు శాఖల ఆకులు క్రీము రంగు పుష్పాలతో కలకలలాడుతూ ఉంటాయి. కీటకాలు ఈ పుష్పాలలోని తేనె కొరకు చేరతాయి. వర్షాకాలం వచ్చేసరికి ఈ వృక్షాలలో కృష్ణుని వర్ణంలో ఉండే ఫలాల మధ్యలో గట్టి గింజలతో .కనువిందు చేస్తాయి. 

పండిన ఈ పండ్లను రాత్రి వేళ చిలకలు, ఉడతలు,గబ్బిలాలూ కూడా ఆనందంగా ఆరగించటానికి వస్తాయి  తెలుసా? ఈ చెట్లు అడవుల్లో విరివిగా పెరుగుతాయి. కృష్ణుడు గోవులను కాచే సమయంలో ఈ పళ్ళను ఎంతో ప్రియంగా తినేవాడుట. ముదురు ఊదా రంగులో ఉండే దీని రంగు కృష్ణుడి రంగే మరి. శివుడికీ, విష్ణువుకీ కూడా ఈ పండు ఎంతో ప్రీతికరం. వినాయకుడికి కూడా ఈ ఫలాలంటే ఇష్టమట. 

##
భారతదేశమే ఈ చెట్లకు జన్మస్థానం. ఈ జామున్ పదము జంబూద్వీపము నుండి వచ్చినది. ప్రాచీన కాలంలో భారతదేశాన్ని జంబూద్వీపము అనేవారు. పండిన నేరేడు  పండ్లను కల్లు ఉపుపతో నంచుకుని తింటే ఎంతో బావుంటాయి. 

ఈ ఫలాలు తీయగా పుల్లగా, కాస్త వగరుగా రుచికరంగా ఉంటాయి. అడవులలో రాలిపడిన ఈ పండ్లను జింకలు, ఎలుగుబంట్లు, చిన్న జంతువులకు ఆహారంగా ఉపయోగపడతాయి. దీని బెరడు, విత్తనాలు ఎండబెట్టి పిండిచేసి డయాబిటీస్‌కు మందుగా కూడా ఉపయోగిస్తారు. ఈ ఫలాలలో చక్కెర, ఐరన్, విటమిన్‌లు పుష్కలంగా ఉంటాయి. 

##
జామ (గువా) 

జామకాయలు ఎంతో రుచిగా ఉంటాయి. పచ్చని, పండిన ఫలాలు ఇంకా రుచిగా ఉంటాయి. పండీ పండని జామకాయలు ముక్కలుగా చేసుకొని ఉప్పు కారం దట్టించి తింటే ఆ రుచే వేరు. ఎప్పుడైనా జామచెట్టును చూసారా? చాలా పొడవుగా ఉండే వృక్షమేమి కాదు. ఒక అంతస్తు భవనం అంత ఎత్తున ఉంటుంది. 

ఆకులు కోలగా, గరుగ్గా ఉంటాయి. సన్నగా ఉండే దీని కాండానికి  

ఉండే బెరడు చీలికలుగా ఊడి రాలిపోతూంటుంది. 5 పత్రాలతో పుష్పాలు,చలికాలం ముగిసే ముందు మరియు వర్షాకాలంలో నవనవలాడుతూ కనిపిస్తాయి. పూలు రాలి పడిపోయిన తర్వాత పచ్చని జామ కాయ అగుపడుతుంది. మొదట జామకాయ గట్టిగా ఆకుపచ్చగా ఉంటుంది. పండిన తర్వాత క్రీమీ గోల్డ్ రంగుకు మారుతుంది. జామ పండ్లలో గుజ్జు తెల్లగా ఉండి మధ్యలో గట్టి విత్తనాలు ఉంటాయి. కొన్ని జామపండ్లలో పింక్ కలర్‌లో గుజ్జు, విత్తనాలు ఉంటాయి. కొన్ని పండ్లకు బయట తోలు ఎర్రగా ఉంటుంది. 

##
శీతాకాలంలో లభించే జామపండ్లు అమితమైన రుచితో ఉంటాయి. భారత దేశంలో రుచికరమైన జామకాయలకు అలహాబాద్ ప్రసిద్ధి. భారత దేశంలో ఎక్కడ చూసినా జామచెట్లే. కాని ఇవి దక్షిణ అమెరికాలో బ్రెజిల్‌నుండి ఇండియాకు వచ్చాయంటారు. ఓడలలో వచ్చే నావికుల ద్వారా వీటి విత్తనాలు మన దేశానికి చేరాయి. 

చిలకలు, కోతులు, జామకాయలను ఇష్టపడతాయి. చిలకలు కొరికిన కాయలు ఎంతో మధురంగా ఉంటాయంటారు. వీటిలో ఏ మరియు సి విటమిన్‌లు ఉంటాయి. వీటి ఆకులను నలిపి పంటి బాధనివారణకు ఉపయోగిస్తారు. సిల్క్ తయారీలో అద్దకానికి దీని బెరడును ఉపయోగిస్తారు. 

##
కొబ్బరి (కోకోనట్) 

కొబ్బరిచెట్లు ఇసుకనేలలో, ఎండ, తేమ ఉండే ప్రదేశాలలో పెరుగుతాయి. సముద్రతీర ప్రాంతాలలో కొబ్బరిచెట్లు ఎక్కువగా ఉంటాయి. పొడవైన ఈ చెట్టు మోడు సన్నగా ఉంటుంది. కొన్ని వంకర తిరిగి సముద్రతీర ప్రాంతపు గాలులను సైతం తట్టుకొని నిలబడగలుగుతాయి. కొబ్బరి కాయలను మనమందరం చూస్తాము. లేతగా ఉండే కొబ్బరి బోండాంలో నీళ్ళు ఎంతో రుచికరంగా ఉంటాయి. 

ఈ నీటిలో పోషక విలువలుంటాయి. వీటిలో చక్కెర, ప్రోటీన్‌లు అమినోయాసిడ్‌లు, కాల్షియం, ఐరన్, కాపర్, విటమిన్‌లు ఉంటాయి. కొబ్బరికాయ ముదిరి పక్వానికి వచ్చిన తర్వాత బ్రౌను రంగుకు మారి గట్టిగా అవుతుంది. కొబ్బరి కాయ ముదిరిన కొద్దీ దీనిలోని నీరు మరింత తియ్యగా ఉంటుంది. కొబ్బరికాయ లోపలి పదార్థం గట్టిపడిన తర్వాత ఎండబెట్టి నలగకొట్టి కొబ్బరినూనె తీస్తారు. కొబ్బరి ఆకుకు మధ్య పొడవైన ఈనె ఉంటుంది. వీటి ప్రక్క చిన్న గట్టి ఆకులు ఉంటాయి. గాలికి అల్లల్లాడే ఈ ఆకులు అతి పెద్ద పక్షుల రెక్కల్లా కనిపిస్తాయి. ఈ ఆకులతో చాపలు, పూల బుట్టలు చీపుళ్ళు,ఇంటి కప్పులు తయారు చేస్తారు. బోలుగా ఉండే వీటి మోదులను నావలుగా ఉపయోగిస్తారు. 

##
ఆఖరికి కొబ్బరి కాయపైనుండే కొబ్బరిపీచుతో సహా తాళ్ళు, ఊడ్చడానికి కుంచలు తయారు చేస్తారు. కొబ్బరిచెట్టు మరి అన్ని రకాలుగా ఉపయోగపడుతుంది. పసిఫిక్ సముద్రంలో మలనీషియన్ ఐల్యాండ్స్ నుండి ఈ చెట్లు ప్రపంచమంతా వ్యాప్తి చెందాయి. ఇంటి కప్పుగా వీటి ఆకులు, ఆహారంగా, చల్లని పానీయంగా ఈ కొబ్బరికాయలు, ఆకులనుండి ఊడ్చే కుంచెలు, పడుకోవడానికి చాపలు అలా ఎన్నో.... మరేచెట్టు నుండి లభించనన్ని ప్రయోజనాలు ఈ చెట్టునుండి లభిస్తాయి. అందుకే మరి కొబ్బరిచెట్టు ఐశ్వర్యానికి నిర్వచనం. కొబ్బరికాయ హైందవ సంప్రదాయానికి నిలువెత్తు నిదర్శనం. ఏ పూజలు కొబ్బరికాయలు లేకుండా పూర్తికావు. వీటితో ఇంకేవైనా ప్రయోజనాలు మీకు తెలుసా? 

##
‘నాన్నగారూ? ఈ వృక్షాలంటే మీకెందుకంత ఇష్టం? అడిగాడు రాజకుమారుడు.’ 

‘కుమారా, ఈ చెట్లన్నీ మనదేశంలో వివిధ ప్రాంతాలలో పెరుగుతాయి. అన్నిటిలోకీ అతి రుచికరమైన ఫల వృక్షాలను నేను ఎంచుకుని ఇక్కడ నాటించాను. ఇవి బ్రతికి పెరగటానికి వేర్వేరు రకాల వాతావరణాలు కావాలి. కాని, ఇక్కడ మన నేల ఎంత సారవంతమైనదంటే, ఈ చెట్లన్నీ ఇక్కడ ఎంతో ఏపుగా పెరిగి పెద్దవయ్యాయి. ఇది చూడు,  దీన్ని రేగి ఫలాల వృక్షం అంటారు.’ 

##
రేగి చెట్టు(బేర్) 

పాఠశాలకు వెళ్ళేటప్పుడు మార్గాల ప్రక్కన, పొలాల గట్లపై పొదలవంటి మొక్కలలో రేగి ఫలాల చెట్లు ఉంటాయి. ఈ చెట్లకు ముళ్లుంటాయి. చిన్న ఎర్రటి వీటి పండ్లలోపల రాయివంటి గట్టి బీజం ఉంటుంది. చాలా రుచిగా ఉంటాయి. రేగిలో అనేక రకాలున్నాయి. కొన్ని రేగి చెట్లు పొడవుగా, అందంగా వాలి ఉన్న కొమ్మలతో ఉంటాయి. కొన్ని చెట్లు ఆరు మీటర్ల పొడవు ఉంటే, రేగి పొదలు ఒక మీటరు ఎత్తు మాత్రమే ఉంటాయి. ఈ చెట్లపై ముళ్ళుండటం వల్ల ఈ ఫలాలు కోయాలంటే పొడవైన కర్రకు కొడవలి కట్టి ఫలాలను తెంచి సేకరిస్తారు. ఈ చెట్టు శాఖలను కదిలిస్తే పండిన పండ్లు నేలమీద రాల్తాయి. 

ఈ చెట్లు వర్షం లేని ప్రాంతంలో బాగా పెరుగుతాయి. వీటి ఆకులు గొర్రెలు, మేకలు తింటాయి. సిల్క్ వర్మ్స్ (పట్టు పురుగులు) కూడా వీటి ఆకులను తింటాయి. ‘ల్యాక్’ అనే కీటకాలు ఈ చెట్టు శాఖలపై నివాసం ఉంటాయి. ఈ  కీటకాలు ఈ ఫలాలలోని రసాల్ని గ్రోలి, ఎర్రటి పదార్థాన్ని స్రవింపచేస్తాయి. ఈ ‘లాక్’ పదార్థంతో పెయింట్లు, వార్నిష్‌లు, డైలు తయారుచేస్తారు. 

##
కమలాఫలం (ఆరెంజ్)

చలికాలం ఆరంభంలో కమలాఫలాలు లభిస్తాయి. ఆరంజ్ తొక్క వొలుస్తూంటేనే ఒకరకం ఘాటైన పరిమళం మన ముక్కు పుటాలను తాకుతుంది. ఈ వాసన తొక్క లో ఉండే  నూనెతో వస్తుంది. 

తొక్కతీసి తొనలను తినటం సులభం. వేసవిలో మంచి పానీయంగా ఈ పండ్ల రసం దాహాన్ని ఎంచక్కా తీరుస్తుంది. విటమిన్ సి సమృద్ధిగాఉండే కమలాఫలం జలుబు, దగ్గులను నివారించుతుంది. ఎముకల పుష్టికి ఉపయోగపడే కాల్షియం దీనిలో సమృద్ధిగా ఉంటుంది. ఆరెంజ్ జ్యూస్ ఒక జన ప్రియమైన పానీయం. ఆరెంజ్ ప్లేవరును ఎన్నో ఆహార ఉత్పాదనలలో ఉపయోగిస్తారు. 

నాగపూర్ నుండి వచ్చే కమలాలకు దేశం అంతటా గుర్తింపు ఉంది. ఈ చెట్టు ముళ్ళతో సుమారు 6 మీటర్ల పొడవు ఉంటుంది. 

##
ఆకులు మందంగా, ఆకుపచ్చగా మెరుస్తూ ఉంటాయి. దీని ఆకులను చేతితో నలిపితే దీనికి ఘాటైన ట్యాంగీ వాసన ఉంటుంది. కమలా ఫలాల వృక్షం సమీపంలో కూర్చుంటే, దీని సువాసన చాలా హాయైన ఉపశమనం కలిగిస్తుంది. అందుకే మరి వీటి పుష్పాలను ఎండబెట్టి దిండ్లలో ఉపయోగించి మంచినిద్రకు ఉపయోగపడే దిండ్లుగా తయారుచేస్తారు. 

ఆరెంజ్ తొక్కలను ఎండబెట్టి పొడి చేసి సెనగ పిండితో కలిపి సబ్బుకు బదులుగా వాడుకోవచ్చు. చైనాలో పూర్వకాలంలో స్త్రీలు ఈ కాయలు చేతిలో పెట్టుకొని తిరిగేవారు,  వీటి వాసనలతో చేతులు తీపి వాసనలను వెదజల్లాలని. చైనా దక్షిణ ప్రాంతం నుండి ఈ చెట్లు వచ్చాయట. కొందరు హిమాలయాల దిగువ ప్రాంతాల నుండి వచ్చాయంటారు! 

##
సపోటాఫలం (చీకూ) 

సపోటా పండ్లు తెలియనివారుండరు. మందమైన తోలుతో గుండ్రంగా, బ్రౌను రంగులో ఉంటాయి ఈ పండ్లు. లోపల బ్రౌను రంగులో తియ్యని, గ్రెయినీగా ఉండే గుజ్జు, ఉంటుంది. నల్లని పెద్ద విత్తనాలు ఉంటాయి. ఈ చెట్ల ఆకులు పొడవుగా మెరుస్తూ ఉంటాయి. ఈ చెట్లు 10 మీటర్ల పొడవు వరకు ఉంటాయి. 

దక్షిణ అమెరికా నుండి అజ్‌టెక్ ఇండియన్లు మన దేశానికి ఈ సపోటా ఫల వృక్షానిని తెచ్చారని అంటారు. ఈ చెట్టును వారు చికిల్ అని పిలిచేవారు. ఈ చెట్టు బెరడునుండి ఊరే రబ్బరులాంటి గమ్‌తో ప్రాచీన కాలంలో వీరు ఒకరకం చూయింగ్‌ని తయారు చేసేవారుట. చీకూ అనే పదం ఈ చికిల్ నుండి వచ్చినదే వేడి ప్రాంతాలలో ఈ చెట్లు పెరుగుతాయి. మహారాష్ట్ర మరియు మధ్య ప్రదేశ్‌లలో పండే సపౌటాలు అత్యుత్తమ వెరైటీగా ప్రసిద్ధి  చెందాయి. దేశవ్యాప్తంగా ఈ చెట్లు ఉన్నాయి. కొన్ని ప్రపంచదేశాలలో వీటిని సపోడిల్లా అని అంటారు. 

ఈ ఫలంలో ఎక్కువ చక్కెర ఉంటుంది. వీటిలో విటమిన్‌ సి పుష్కలంగా ఉంటుంది. కీటకాలు కుట్టి బాధ కలిగించినపుడు వీటి విత్తనాలు నలగగొట్టి పేస్టుగా తయారుచేసి వెలుపల పూస్తే గాయాలు నయమవుతాయి.  చీకూ ఐస్క్రీమ్ చాలా రుచికరంగా ఉంటుంది. మీరు ఎప్పుడైనా ఈ ఐస్క్రీమ్ రుచి చూశారా? 

##
చింత (టామరిండ్) 

చింత చెట్టు 20 మీటర్లకు పైగా పొడవుగా ఉంటుంది. దీని పొడవాటి తిన్నని ఈ పెద్ద చెట్ల మోదుకు బెరడు మందంగా ఉంటుంది. వీటి కొమ్మలు పటిష్టంగా ఉండి, క్రిందకు వాలి ఉంటాయి. ఈ చెట్ల ఆకులు తాజా ఆకుపచ్చ రంగులో ఉంటాయి. ఇవి కూడా చింతపండు లాగే పుల్లగా ఉండి తినటానికి ఎంతో బాగుంటాయి. ఈ చెట్ల పూలు పసుపు పచ్చగా ఉండి,సన్నటి ఎర్ర చారలు కలిగి ఉంటాయి. ఈ పూవులు ఎండి పోయిన తరువాత వాటి స్థానంలో చింతకాయలు వస్తాయి. 

చింతకాయలు లేతగా ఉన్నప్పుడు ఆకు పచ్చగా ఉండి, పండే కొద్దీ లేత బ్రౌను రంగుకి మారుతాయి. ముట్టుకోవటానికి ఇది గట్టిగా ఉంటుంది. చలికాలంలో పక్వానికి వచ్చే ఈ చింతకాయలు గాఢమైన భ్రౌను రంగుకు మారుతాయి. చింతకాయలు పులుపుగా ఉంటాయి. మాగిన చింతకాయలు కాస్త తియ్యగా కూడా ఉంటాయి. విత్తనాలు గాఢమైన బ్రౌను రంగులో ఉంటాయి. పక్షులు, ఉడతలు పండిన కాయలు తినడానికి ప్రయత్నిస్తాయి. చిన్నపిల్లలు సైతం ఈ పుల్లని పండ్లను ఉప్పులో నంజుకుని తినడానికి ఇష్టపడతారు. ఒక్కొక్కప్పుడు ఇవి తినటం వల్ల గొంతు పట్టేయవచ్చు. 

##
వంటకాలలో చింతపండును వాడడం తప్పనిసరి. పచ్చళ్ళు, కూరలు, చట్నీలు వీటితో తయారుచేస్తారు. ఉత్తర భారత దేశంలో చేసే పుల్ల పుల్లని జల్‌జీరా పానీయం వేసవిలో శరీరానికి ఎంతో చలవ. ఇక గోల్ గప్పాల అద్భుత రుచి గురించి వేరే చెప్పాలా. 

చింతపండులో సి విటమిన్, ఐరన్‌లు పుష్కలంగా ఉంటాయి. చింతచిగురుతో పప్పు, చింతపూతతో ఆహారపదార్థాలు తయారు చేసుకుంటారు. చింత పిక్కలు పొడి చేసి అది పిండిగా వాడుతారు. 

వేసవిలో ఈ చెట్లు దట్టమైన నీడను ఇస్తాయి. మన దేశంలో చింత చెట్ల గురించిన చాలా మూఢ నమ్మకాలు ఉన్నాయి. రాత్రిపూటల్లో ఈ చెట్లక్రింద పడుకోవడానికి దయ్యాలు వస్తాయని భయపడుతారు. రాత్రిపూట ఈ చెట్ల ఆకులను దగ్గరగా పరిశీలిస్తే ఇవి ముడుచుకు పోవటం గమనించవచ్చు. 

అసలు వాస్తవం ఏమిటంటే, చెట్లు రాత్రిపూట కార్బన్‌డైఆక్సైడ్ వదులుతాయి కనుక ఇంత పెద్ద చెట్టు కింద  పడుకోవడం ఆరోగ్యకరం కాదు. చింత చెట్టు, ఎన్నెన్నో ఏళ్ళ క్రిందట ఆఫ్రికా దేశ నుండి తెచ్చారని అంటారు. ఇప్పుడివి మనదేశంలో ఎంత విరివిగా పెరుగుతున్నాయంటే, అసలు ఈ చెట్టు మరో దేశం నుండి తెచ్చినదేనా అనే సందేహం కలుగక మానదు. 

##
‘నాన్నగారూ, ఈకొత్త చెట్టు పేరేమిటి?’ రాజకుమారుడు చాలా ఆసక్తితో ఉత్సాహంగా ప్రశ్నించాడు. 

రాజుగారు ఆ చిన్న మొక్క వైపు తేరిపార చూసి, ఆ తర్వాత తన కొడుకు వైపు చూస్తూ ‘నువ్వేవిధంగా పెద్ద వాడివయిన తర్వాత రాజవుతావో అదే విధంగా, ఈ చెట్టు పెరిగి పెద్దదై, పండ్లకే రారాజయిన పండ్లను కాస్తుంది - ఇది మామిడి చెట్టు! కొన్ని సంవత్సరాలాగు . ఇదివరకెన్నడూ రుచి చూడని పండుని నువ్వు తినబోతావు.’ 

##
మామిడి (మ్యాంగో) 

మామిడి కాయలు తిననివారెవ్వరు? పచ్చిగా ఉంటే పుల్లగా ఉండి ఉప్పు వేసుకుని తింటే ఆ మజాయే వేరు. బంగారు రంగులో బాగా ముగ్గిన మామిడి పండ్లు సరేసరి. మనమంతా వేసవికాలం కొరకు ఎదురుచూస్తాము. ఆ సమయంలో మామిడి కాయలు పక్వానికొస్తాయి. భారతదేశపు పండ్లకు రాజువంటివి మామిడి పండ్లు. మామిడిఆకులు విత్తనాలు, పుష్పాలు మందులలో వాడుతారు. 

ఎ,బి,సి విటమిన్‌లు వీటిలో ఉంటాయి. అనేక రకాల మామిడికాయలు లభ్యమవుతాయి. కొన్ని పెద్దవిగా, పసుపు పచ్చ రంగులో ఉంటాయి. కొన్ని మామిడి పండ్లు ఒక కిలో దాకా బరువు ఉంటాయి. కొన్ని చిన్నవిగా, పచ్చగా ,రసభరితమై ఉంటాయి. ఇవి నోటితో చీకి తినాల్సి వస్తుంది. 

ఐస్ నీరున్న బకెట్లో ఈ కాయలు వేసి చెట్టుక్రింద కూర్చుని ఈ కాయలు ఆరగిస్తే భలే మజాగా ఉంటుంది. ఈ కాయలు తినేటప్పుడు బట్టలు పాడుకాకుండా పాతబట్టలు ధరించాలి. 

భారతదేశంలో వెయ్యికి పైగా మామిడి రకాలున్నాయి. ఇవి దాదాపు 15 మీటర్ల ఎత్తుకు ఎదుగుతాయి.కొన్ని మామిడి చెట్లు 30 మీటర్ల వరకూ కూడా ఎదుగుతాయి. కొన్ని తోటల్లోని మామిడి కేవలం 3 మీటర్ల ఎత్తుకే ఎదుగుతాయి. వీటిని గున్న మామిడి అంటారు. ఆకులు నులిమితే సువాసనను వెదజల్లుతాయి. 

##
దీని కాండం ముదురు బ్రౌను రంగులో ఉంటుంది. పొడవైన ఈ ఆకుల అంచులు సూటిగా మొనదేలి ఉంటాయి. మామిడి చలికాలం అంతంలో పూత పట్తుంది.లేత పసుపు రంగులో ఉండే వీటి పువ్వుల గుత్తులు సువాసనను వెదజల్లుతాయి.ఈ చెట్టుకు తేనె పట్లు ఎక్కవగా పట్తాయి. 

హిందూ వివాహాలలో, వేడుకలలో మామిడిఆకులతో తోరణాలు కడతారు. మామిడి ఆకుల మోటిఫ్స్, చీరలపై, హాండిక్రాప్ట్స్, టెక్స్‌టైల్స్‌లో వాడబడటం మనం చూస్తాం. హిమాలయ పర్వత సానువుల నుండి ప్రపంచమంతటికి ఇవి వ్యాపించాయి. 

మామిడి ఆకులు, టెంకలు మరియు పూలు మందుల తయారీలో ఉపయోగిస్తారు. మామిడి పండ్లలో దగ్గు, జలుబులతో పోరే మరియు ఆరోగ్యకరమైన ఇగుళ్ళను పొందుపరచే విటమిన్ సి పుష్కలంగా ఉంటుంది. ఇందులో విటమిన్‌  ఎ మరియు బి లు కూడా ఉంటాయి. 

కొంచెం సేపు రాజుగారు, రాజకుమారుడు అలా తమ చెట్ల కేసి అలా ఆనందంగా,తృప్తిగా చూసుకున్న అనంతంరం రాజభవంతి వైపు మళ్ళారు. రాజకుమారుడు ఒక్కసారిగా వెనుదిరిగాడు, తనలో తనే నవ్వుకుంటూ ‘అవును. నాకు నా తోటలన్నా అందులోని వృక్షాలన్నా చాలా ఇష్టం, నాన్నగారిలాగే త్వరలోనే నేను పెరిగి పెద్దయి రాజవుతాను, మరి నువ్వూ నాలాగే.’ తనలో తనే అనుకుంటూ గాలికి ఊగుతున్న మామిడి మొక్క కేసి చూస్తూ చేయి ఊపాడు. 

##
వృక్షజ్ఞానం (గ్రీన్ గ్యాన్) 

మొక్కలలోకెల్లా అతి పొడవైనవి చెట్లు. మానవజాతి ఏర్పడకమునుపే ప్రపంచంలో చెట్లు ఉన్నాయి. పర్వతాలపై, సముద్రపు ఒడ్డులో, ఎడారులలో సైతం చెట్లు పెరుగుతాయి. రోడ్ల అంచులపై, పొలాలలో, మన గృహాలలో, తోటలలో ఇలా ఎక్కడ చూసినా చెట్లు పెరుగుతూనే ఉన్నాయి. 

##
ఈ భూమిపై జీవజలాల కోసం చెట్లు మొక్కలు ఎంతో అవసరం. ఎందుకంటే మనకు అవసరమైన ఆక్సిజన్ లేక ప్రాణవాయువు వీటి వలన లభిస్తాయి. చాలా మొక్కలకు ఆకుల్లో, కాండాలలో క్లోరోఫిల్ (పత్రహరితం) ఉంటుంది. పగటి పూట, సూర్యుని కిరణాలు ఆకులపై పడినప్పుడు కిరణజన్య సంయోగక్రియద్వారా మొక్కలు తమకు కావలసిన పోషక పదార్థాలను తయారుచేసుకుంటాయి. చెట్లు తమ వ్రేళ్లద్వారా పీల్చుకున్న నీరు, గాలినుండి ఆకుల పత్ర రంధ్రాల ద్వారా సంగ్రహించిన కార్బన్‌డైఆక్సైడ్‌లు, సూర్యకాంతిలో కలిసి ఈ ప్రక్రియ జరుగుతుంది. కిరణజన్య సంయోగక్రియలో ఆక్సిజన్ బయటకు వెలువడుతుంది. 

##
* License: [CC-BY]
* Text: Nimret Handa
* Illustration: Nimret Handa
* Translation: Vijay Foundation Trust
* Language: te

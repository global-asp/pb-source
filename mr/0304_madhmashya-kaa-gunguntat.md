# मधमाशा का गुणगुणतात?

##
अरेच्चा, एवढा का आवाज करतायत या मधमाशा? गुं..गुं..गुं, झू..झू..

ही त्यांची मित्रांना बोलवायची भाषा आहे की काय? की मध सापडला म्हणून आनंदात गाणं म्हणतायत त्या?

##
मधमाश्या विशेषतः मोठे भुंगे उडताना, मोठा आवाज करतात. पंख वर खाली करताना हा आवाज निर्माण होतो. जेवढे पंख लहान, तेवढे ते जोरात वर खाली करावे लागतात. आणि उडताना, जेवढे जोरात पंख वर खाली होतात, तेवढा त्यांचा आवाज मोठा होतो.

##
मधमाश्यांच्या गुणगुणत उडण्याचा आणखी एक फायदा होतो. त्या परागकण वाहून नेतात. एका फुलाकडून दुसऱ्या फुलाकडे. अगदी पोस्टमन पत्रं वाटतो ना, तसेच!

##
फुलांवर पावडरसारखे जे बारीक कण असतात त्यांना परागकण म्हणतात. बिया तयार होण्यासाठी ते आवश्यक असतात. माश्या या परागीभवनाचे उत्तम साधन आहेत. त्यांच्या या मदतीमुळेच भोवताली अनेक झाडं रुजतात आणि वाढतात.

##
हे बारीक परागकण माश्यांच्या पायांना कसे चिकटतात? तर माश्या ज्यावेळी मध शोषून घेण्यासाठी फुलांवर बसतात तेंव्हा! त्यांच्या अंगालाही ते चिकटतात.

##
जेंव्हा याच मधमाश्या दुसऱ्या फुलाजवळ जाऊन नर्तन करतात तेंव्हा त्या हालचालीने त्यांना चिकटलेले परागकण फुलावर पडतात.
मग ती माशी दुसऱ्या फुलांजवळ जाऊन तिथेही हे परागकण मागे सोडते आणि तिथले परागकण उचलून पुन्हा नव्या फुलाकडे जाते. हे चक्र असेच चालू राहाते.

##
मूळ झाडापासून दूर दूर अशी नवी रोपं रुजवण्याचं काम होतं ते मधमाश्यांच्या या गुणामुळेच!

तुम्हाला तुमच्या श्वासाचा आवाज ऐकू येतो का? तर बहुतेक वेळेला नाही. पण मधमाशांच्या श्वासाचाही झू... असा आवाज येतो. कारण मधमाशीचं छोटं शरीर लहान-लहान भागांचं बनलेलं असतं. जेंव्हा श्वासासाठी आत घेतलेली हवा या उंच सखल भागातून वळणं घेत जाते, तेंव्हाही झू... असा आवाज करते. मजा वाटते आहे ना हे ऐकून? कसल्या भारी आहेत या मधमाश्या?

##
मधमाश्यांविषयी गमतीच्या गोष्टी:

१. मधमाश्या खूप काम करतात. हिवाळ्यात त्या नऊ महिन्यापर्यंत जगतात तर ऊन्हाळ्यात फक्त दोन महिने. नुसतंच काम एके काम करूनही त्या तरतरीत असतात.

२. आश्चर्याची गोष्ट अशी की या माश्या जेंव्हा लहान माश्यांचं काम करतात तेंव्हा त्यांच्या मेंदूचं वय वाढत नाही.

३. माश्याही चेहेरे ओळखतात. अगदी आपण ओळखतो तसे! चेहऱ्याचा एक एक भाग लक्षात ठेवत मग संपूर्ण चेहरा त्यांच्या लक्षात राहतो. तेंव्हा त्यांना चिडवू नका.

##
४. घातक कीटकांना दूर ठेवण्यासाठी, वनस्पती कॅफीन नावाचे रसायन वापरतात. मधमाश्यांना मात्र एखादया फुलाची जागा लक्षात ठेवण्यासाठी ते उपयोगी पडते आणि दुसऱ्यावेळी त्या तिथे सहजी जातात.

५. भुंगे हे मधमाशीपेक्षा मोठे असतात. ते छोट्या बिळात राहतात आणि त्यांना इतरांच्यात मिसळायला आवडतं. अनेक भुंगे डंख करत नाहीत. ते खूप कमी मध गोळा करतात. परागीभवन मात्र उत्तम करतात.

##
हे करून बघा

१ कोणत्या फुलात मध आहे हे इतरांना सांगण्यासाठी मधमाश्या नाचबोली वापरतात. आता तुम्हीही नाचाचा वापर करून तुमच्या मित्रांना काहीतरी सांगा. बघूया त्यांना कळतंय का?

२ मधमाश्यांसारखा आवाज काढा. तुमचे हात हलवा पंखांसारखे आणि बघा आवाज येतोय का.

##
३. मधमाशीचं घर, म्हणजे मधाचं पोळं हा अभियांत्रिकीचा उत्तम नमुना मानला जातो. का बरं? पोळ्यात असतात तसे षटकोन कागदावर काढा किंवा रिकामी खोकी घेऊन त्यापासून आकार बनवा, म्हणजे कदाचित लक्षात येईल तुमच्या!

४. निरनिराळ्या फुलांचा वास घ्या आणि त्यापासून कसा वेगवेगळ्या चवीचा मध तयार होईल याची कल्पना करा.

##
* License: [CC-BY]
* Text: Nabanita Deshmukh
* Illustration: Zainab Tambawalla
* Translation: Sandhya Taksale
* Language: mr

# अनयाचा अंगठा

##
अनयाची सगळ्यात लाडकी गोष्ट म्हणजे तिचा अंगठा! तिचा अंगठा एकदम गोल, गुबगुबीत आणि लुसलुशीत आहे म्हणून तिला तो आवडतो. तिच्या तोंडात तो एकदम फिट्ट बसतो! अनया अंथरुणात अंगठा चोखते, वर्गात चोखते, झोपल्यावर चोखते. कुठेही असली तरी अनया अंगठा चोखते. रात्री तर ती अंगठा चोखल्याशिवाय राहूच शकत नाही. तिच्या आई-बाबांना तिचं अंगठा चोखणं फारसं आवडत नाही.  

ते सारखे तिला रागवत असतात. अनया तुझ्या अंगठ्याला वास येतोय”, “अनया अंगठा चोखू नकोस!”

##
आज अनया झूमध्ये गेली होती. प्राणी बघण्याच्या नादात आई-बाबांचं तिच्या अंगठा चोखण्याकडे लक्ष गेलं नाही. अनयाला हत्ती दिसला. तिथे एक हत्तीच पिल्लू होतं. ते आईबरोबर पाण्याचे फवारे उडवत नव्हतं की बाबाबरोबर आरोळी ठोकत नव्हतं. मित्रांबरोबर केळीसुद्धा फस्त करत नव्हतं. हत्तीचं पिल्लू काय करत होतं? ते तर आपली सोंड चोखत होतं! 

चुपुक! चुपुक! 

##
थोडंसं पुढे गेल्यावर हरणं दिसली. अनयाला हरणाची एक बछडी दिसली. बछडी आईबरोबर चरत नव्हती की बाबाबरोबर टकमक बघत नव्हती. मित्रांबरोबर बागडतही नव्हती. हरणाची बछडी काय करत होती? ती आपली तिचं खूर चोखत होती.  चुपुक! चुपुक! 

##
माकडांनी अनयाला वेडावून दाखवलं. त्यातसुद्धा अनयाला एक माकडाचं पिल्लू दिसलं. ते आईच्या मिठीत नव्हतं की बाबाबरोबर स्वच्छ होत नव्हतं. मित्रांबरोबर लपंडावसुद्धा खेळत नव्हतं. माकडाचं पिल्लू काय करत होतं? ते तर आपला अंगठा चोखत होतं!

चुपुक! चुपुक! 

##
त्यानंतर अनयाला पाणघोडे दिसले. पाणघोड्याची बछडी आईबरोबर मोठ्ठ्या जांभया देत नव्हती की बाबाबरोबर गुरगुर करत नव्हती. मित्रांबरोबर डुबक्याही मारत नव्हती. पाणघोड्याची बछडी काय करत होती? ती तर आपला ओठ चोखत होती!

चुपुक! चुपुक! 

##
वाघोबांनी अनयाला बघून डरकाळी फोडली. वाघाचा बछडा आईबरोबर डुलकी घेत नव्हता, की बाबाबरोबर माश्या मारत नव्हता. मित्रांवर दबा धरून उडीपण मारत नव्हता. वाघाचा बछडा काय करत होता? तो तर आपली शेपूट चोखत होता!

चुपुक! चुपुक! 

##
मग अनयाने बसून सगळ्या प्राण्यांच्या बाळांचा विचार केला. त्यांचं हे चोखायचं वेड गेलं तर ते अजून मजा करू शकतील! अनयानं मग आजूबाजूच्या लोकांकडे बघितलं. एक छोटा मुलगा बाबाच्या खांद्यावर बसून आपले हात हलवत होता. एक मुलगा एका हातात बुड्ढी के बाल आणि एका हातात कोल्ड्रिंक सांभाळत चाललेला होता. 

##
एक मुलगी फोटो काढत होती. एक बाळ बाबागाडीत बसून खुळखुळा वाजवत होतं. सगळी मुलं मजा करत होती. मग अनयानं हळूच आपल्या नाकाखाली बघितलं. तिचा हात मुडपलेला होता आणि अंगठा तोंडात. ती तिच्या अंगठ्याचा अजून चांगला उपयोग करू शकेल काय? 

##
अनयानं लग्गेच अंगठा तोंडातून काढला. जोरात धावत जाऊन आई बाबांच्या मध्ये घुसली. त्यांचे हात घट्ट पकडून एक-दोन-तीन करून उंच झोका घेतला. 

व्हू...!

अनयाकडे वरून बघणार्‍या माकडाच्या पिल्लानंही मग अगदी तस्साच झोका घेतला! 

##
* License: [CC-BY]
* Text: Natasha Sharma
* Illustration: Ruchi Shah
* Translation: Sai Keskar
* Language: mr

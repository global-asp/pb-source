# कहाँ गया गोगो?

##
तोतो को जानवर बहुत अच्छे लगते थे।

वह एक चिड़िया घर में काम करता था।

एक दिन उसने देखा कि गोगो गोरिल्ला का पिंजड़ा खाली पड़ा था।

तोतो घबरा गया और उसे ढूँढने निकला।

##
गोगो जंगल की तरफ़ भागा होगा।

ऐसा सोच कर तोतो हर पेड़ के पीछे उसे खोजने लगा।

जंगल के जानवर तोतो को छुप छुप के देख रहे थे।

पर गोगो कहीं नहीं मिला।

##
तोतो नदी के पास दूरबीन से देखने लगा।

कहीं गोगो उस पार तो नहीं भाग गया?

##
गोगो नहीं मिला।

अब की बार तोतो ने नदी में छलाँग लगा दी।

कहीं गोगो पानी के नीचे दम साध के न छुपा हो।

##
उसे परेशान देख कर मोती कुत्ता बोला,

भौं भौं भौं भौं!

उसने गोदाम की तरफ़ इशारा किया।

तोतो को बात समझ में आई।

##
तोतो ने झट गोदाम का दरवाज़ा खोला।

गोगो ने सब सामान फैला दिया था।

वह आराम से बैठ कर केले खा रहा था।

तोतो की समझ में नहीं आया कि वह क्या कहे!

##
प्रिय पाठक,

क्या आप कभी चिड़िया घर में काम
करना पसंद करेंगे?

वहाँ कौन सा काम करने
में सबसे ज़्यादा मज़ा आएगा?

गोरिल्ला एक बार में कितने
केले खाता होगा?

आप कितने केले खाते हैं?

##
* License: [CC-BY]
* Text: Mala Kumar, Manisha Chaudhry
* Illustration: Soumya Menon
* Language: hi

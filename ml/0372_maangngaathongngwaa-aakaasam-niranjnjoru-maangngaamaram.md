# മാങ്ങാതോങ്ങ്വാ- ആകാശം നിറഞ്ഞൊരു മാങ്ങാമരം

##
അച്ഛൻ അന്ന് കനിയെപ്പഴുത്ത കുറച്ച് മാങ്ങയും കൊണ്ടാണു വന്നത്.

എന്തു രുചീം മധുരവുമാ ഈ മാങ്ങായ്ക്ക്! നയനേം സിയേം മാങ്ങാ തിന്നിട്ട് തുള്ളിച്ചാടി.

നമ്മക്കീ മാങ്ങാണ്ടി നട്ടു നോക്കാം, ഒരെണ്ണം കയ്യിലെടുത്ത് നയന പറഞ്ഞു.

ശരിയാ ഇത് വളർന്ന് വല്യൊരു മാങ്ങാമരമാകും, സിയ നയനേ ശരിവെച്ചു

##
പള്ളിക്കൂടത്തിനു പിന്നിലുള്ള പറമ്പിലൊരു തടമെടുത്ത് അവരാ മാങ്ങാണ്ടി നട്ടു.

“ വളർന്നു പൊങ്ങൂ കുഞ്ഞു മാങ്ങാണ്ടീ

  ആകാശത്തോളം വളരൂ നീ“

അവർ ചങ്ങാതിമാരാടൊത്ത് ആ തടത്തിനു ചുറ്റും പാട്ടു പാടി നൃത്തം ചവിട്ടി.

##
പിറ്റേന്ന് രാവിലെ തന്നെ വളർന്നു വലുതായ മാങ്ങമരം കാണാനവർ ഓടിയെത്തി.

“ഓ, ഒരു മരവുമില്ലൊരു മറുതേമില്ല“

ആ മാങ്ങാണ്ടിയെ അവിടെ വിട്ടിട്ടവരവരുടെ വഴിക്കു പോയി

##
അപ്പോഴാണ് ശ്രീമാൻ. മണപ്പൻ തീറ്റയന്വേഷിച്ചതുവഴി വന്നത്.

മ്ശ്, മ്ശ് അദ്ദേഹം ആ മാങ്ങാണ്ടിയെ ഒന്നു മണപ്പിച്ചു

“ഓ! ഈ മണപ്പനാ മാങ്ങാണ്ടിയെ കരണ്ടു തിന്നുമോ?“

ശ്രീമാൻ. മണപ്പനണ്ണാൻ കുറച്ച് കരീല തടുത്തു കൂട്ടി മാങ്ങാണ്ടിത്തടത്തിന്റെ മുകളിലിട്ടു.

“ തണുപ്പുകാലമാണു വരുന്നത്, നല്ല പോലെ കൂർക്കം വലിച്ചുറങ്ങിക്കോ മാങ്ങാണ്ടിക്കുഞ്ഞേ“

കുഞ്ഞുമാങ്ങാണ്ടി കരീലപ്പുതപ്പിനടീലേക്ക് നൂണ്ടുകയറി ഒരു കിനാവുകണ്ടുറക്കമായി.

##
വസന്തം ടപ്പോന്ന് പൊട്ടിവിടർന്നു. അതോടോപ്പം കുറേ സുന്ദരിത്തുമ്പികളും ചിറകടിച്ച് പറന്നുവന്നു.

“സീഷ്വാഷീഷ്വാസീഷ്വാഷീഷ്വാഷീ ഉറക്കമുണരൂഷ്വാഷീ മാങ്ങാണ്ടിക്കുഞ്ഞേഷീഷ്വാ“ അവരുടെ ചിറകുകൾ മൂളുന്നതുപോലെ തോന്നി.

കുഞ്ഞുമാങ്ങാണ്ടി തന്റെ കുഞ്ഞിളം പച്ചത്തലപൊക്കി ഒന്നു ചുറ്റിലും നോക്കി.

“ ഹായ് , ഈ ലോകം എത്ര മനോഹരമായിരിക്കുന്നു“

##
അപ്പോഴതാ ഒരു തടിച്ചിക്കോഴി കൊത്തിപ്പെറുക്കിക്കൊണ്ട് വരുന്നു.

“ അയ്യോ ആ കോഴിയാ മുളപ്പിനെ കൊത്തിത്തിന്നു കളയുമോ?“

“ക്ലക്കട്ടി ക്ലക്, ക്ലക്കട്ടി ക്ലക് കൊള്ളാമല്ലോയീ കൊച്ച് മാന്തൈ!“

കോഴി കൊക്കിൽ വെള്ളം നിറച്ചുകൊണ്ടുവന്ന് ദാഹിച്ചു നിൽക്കുന്ന കുഞ്ഞു മാന്തൈയ്ക്കൊഴിച്ചുകൊടുത്തു.

ഗ്ഗ്ലൂം, ഗ്ഗ്ലൂം , നമ്മടെ മാന്തൈ ഒറ്റവലിയ്ക്കതു കുടിച്ചിട്ട് കോഴിയമ്മയ്ക്കൊരു പുഞ്ചിരീം സമ്മാനിച്ചു.

##
കുസൃതിക്കാരിപ്പച്ചത്തത്ത വന്നൊരു കുസൃതിപ്പാട്ടു പാടി

“വളരുവളരുമാങ്ങാതോങ്ങ്വാ ചിരിച്ചു വളരു മാങ്ങാതോങ്ങ്വാ

നീളെവളരുമാങ്ങാതോങ്ങ്വാ വേഗം വളരു മാങ്ങാതോങ്ങ്വാ“

നമ്മുടെ കൊച്ച് മാന്തൈ ആ പാട്ടും കേട്ട് കാറ്റിൽ നൃത്തമാടിക്കൊണ്ട് നീളത്തിൽ വളർന്നുകൊണ്ടേയിരുന്നു.

##
കാലങ്ങളോരോന്നായ് വന്നുകൊണ്ടിരുന്നു.

വസന്തം, ഗ്രീഷ്മം, ശരത് പിന്നെ ശിശിരവും

വെയിൽ, മഴവില്ല് പിന്നെ ഇടിമുഴക്കവും

വന്നുല്ലസിച്ചു മറഞ്ഞുപോയ്.

നമ്മുടെ കൊച്ചുമരം മഴയോടും വെയിലിനോടും ചിരിച്ചോണ്ടു നിന്നു.

അങ്ങിനെ പതിയെ പതിയെ മരം വളർന്ന് അതിൽ ഒരു കുന്നുമൂടാനുള്ള ഇലയും വന്നു.

##
അങ്ങിനെയൊരു ദിവസം നയന സിയയോടൊപ്പം അതിലേ നടന്നു വരികയായിരുന്നു.

പ്ടോം! പെട്ടെന്നൊരു പഴുത്തമാങ്ങ അവരുടെ മുമ്പിലേക്കു വീണു.

അവർ ഞെട്ടി മുകളിലേക്ക് നോക്കിയപ്പോൾ കണ്ടത് എന്തൊരു സുന്ദരൻ കാഴ്ചയായിരുന്നെന്നോ?

ആകാശം നിറയെ സ്വർണ്ണവർണ്ണ മഞ്ഞനിറത്തിൽ ചക്കരമധുരമുള്ള മാമ്പഴങ്ങൾ.

“ ഞങ്ങളിത്ര സുന്ദരാകാശം ഇതിനുമുമ്പൊരിക്കലും കണ്ടിട്ടില്ലേ“ പാട്ടിൽ അവരുടെ സന്തോഷം നിറഞ്ഞിരുന്നു.

മാങ്ങാതോങ്ങ്വാ- ആകാശം നിറഞ്ഞൊരു മാങ്ങാമരം (Malayalam)

രണ്ടുകുട്ടികൾ ചേർന്നൊരു മാങ്ങാണ്ടി നട്ടു. അത് വളർന്ന് വല്യോരുമാങ്ങാമരമാകാൻ ആരൊക്കെ സഹായിച്ചെന്നറിയേണ്ടേ?

This is a Level 2 book for children who recognize familiar words and can read new words with help.

##
* License: [CC-BY]
* Text: Reshma Jannath
* Illustration: Archana Sreenivasan, Greystroke, Jagdish Joshi, Ketan Raut, Nimret Handa, Rijuta Ghate, Sanjay Sarkar, Sonal Gupta
* Translation: Ranjit R
* Language: ml

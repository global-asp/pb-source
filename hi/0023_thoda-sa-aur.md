# थोड़ा सा और

##
एक जंगल में दो खरगोश भाई रहते थे। एक का नाम था टुल्लु और एक का नाम था बुल्लु। उन्होंने एक मज़बूत घर बनाया था और उसमें खुशी-खुशी रहते थे। एक दिन जब बाहर बहुत ठंड थी, दोनों भाई आग जलाकर, अपने घर में आराम से बैठे थे। अचानक किसी ने उनका  

दरवाज़ा खटखटाया। टुल्लु ने खिड़की से  

झाँका। बाहर एक बड़ा, काला भेड़िया  

खड़ा था। 

##
“मैं ठंड में मरा जा रहा हूँ,“ भेड़िये ने कहा। “मुझ पर दया करो। अगर तुम दरवा़जा थोड़ा सा खोल दोगे, तो मैं अपनी पूँछ गरम कर लूँगा। मुझसे डरो मत।” टुल्लु और बुल्लु को दया आ गई। उन्होंने दरवाज़ा थोड़ा सा खोला और भेड़िए ने अपनी पूँछ अंदर कर ली। 

##
दस मिनट के बाद भेड़िया बोला, “मज़ा आ गया! प्यारे खरगोश, दरवाज़ा थोड़ा सा और खोल देते तो मैं अपनी पिछली टाँगें भी गरम कर लेता। घबराने की कोई ज़रूरत नहीं।” 

##
टुल्लु और बुल्लु ने एक दूसरे की ओर देखा। फ़िर टुल्लु ने दरवाज़े को थोड़ा सा और खोला और बुल्लु ने आग पर एक पानी का पतीला रख दिया। 

दस मिनट बाद भेड़िया बोला,  “तुम लोग कितने अच्छे हो। कितने दयालु हो। अगर तुम दरवाज़ा थोड़ा-सा और खोल दोगे तो मैं अपनी अगली टाँगें भी सेक लूँगा। डरना नहीं। मैं खरगोशों को हाथ नहीं लगाता।” 

##
टुल्लु और बुल्लु ने पानी के पतीले की ओर देखा। पानी गरम हो रहा था। उन्होंने दरवाज़ा थोड़ा-सा और खोला।  अब स़िर्फ भेड़िए का मुँह घर से बाहर था। 

दस मिनट के बाद भेड़िया बोला,  “ओह! कितना आराम मिल रहा है। बस मेरी नाक को ठंड लग रही है। प्यारे दोस्तों, दरवाज़ा थोड़ा सा और खोल दो। मैं अपनी नाक भी गरम कर लूँ। घबराना बिलकुल नहीं। समझे?” 

##
“ठीक है,” टुल्लु ने कहा। “तुम अपनी नाक भी गरम कर लो।” उसने दरवाज़ा थोड़ा सा और खोला और बुल्लु ने उबलते पानी का पतीला उठाया। 

##
भेड़िया पूरी तरह से घर में घुस आया, मुड़ा और खरगोशों पर लपका। वे तैयार थे। उन्होंने तेज़ गरम पानी सीधा भेड़िए पर फेंका! 

##
“अई-यई-यई!” भेड़िया चीखा और बाहर भागा। 

“मैं वापस आऊँगा!” जाते-जाते वह चिल्लाया। 

“और तुम्हें चीर-फाड़ कर कच्चा खा जाऊँगा।” 

##
टुल्लु और बुल्लु अपने घर की छत पर चढ़कर छिप गए। 

##
थोड़ी देर बाद भेड़िया और भेड़ियों को लेकर आया। सब ने मिलकर घर का दरवाज़ा तोड़ दिया और अंदर घुस गए। घर खाली था। 

##
“वे रहे खरगोश,” एक भेड़िए ने बाहर जाकर छत की ओर इशारा किया। 

“चलो, सीढ़ी बनाओ,” एक और भेड़िए ने कहा। “अभी पकड़ते हैं उनको!” 

##
एक के ऊपर एक खड़े होकर, भेड़िए सीढ़ी बनाने लगे। जला हुआ भेड़िया सबसे नीचे था। जैसे ही सीढ़ी छत तक पहुँचने लगी, 

टुल्लु चिल्लाया, “जान बचालो। और गरम पानी आ रहा है!” 

##
डर के मारे, जले हुए भेड़िए की जान निकल गई। 

“नहीं! नहीं! मत फेंको!” वह चीखा और वहाँ से भागा। 

##
सीढ़ी टूटी और भेड़िए धड़ाम से इधर-उधर गिर गए। 

##
लँगड़ाते, बड़बड़ाते, वे चले गए और लौट कर कभी नहीं आए। टुल्लु और बुल्लु नीचे आए। घर के दरवाज़े की मरम्मत की और फिर से खुशी-खुशी रहने लगे। 

##
* License: [CC-BY]
* Text: Anupa Lal
* Illustration: Ajit Narayan
* Translation: Anupa Lal
* Language: hi

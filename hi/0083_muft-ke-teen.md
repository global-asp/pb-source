# मुफ़्त के तीन

##
दक्षिण ताइवान के काओसिउंग नाम के स्थान में एक पहाड़ है जिसका नाम है बान पिन शान, अर्थात् “आधा”। आपको शायद आश्चर्य हो कि एक साधारण-से पहाड़ का ऐसा विचित्र नाम क्यों। पर एक नज़र बान पिन शान पर डालें तो खुद-ब-खुद समझ जाएँगे- यूँ लगता है कि आधा पहाड़ ही गायब है! 

मानो किसी ने बड़ी-सी तलवार लेकर उसे एक ओर से काट दिया हो। और उसका नाम कैसे पड़ा, इसके पीछे भी एक कहानी है। 

बात बहुत पुरानी है। तब बान पिन शान पूरा पर्वत था, जिसके पास एक गाँव हुआ करता था। एक दिन, सर पर एक बड़ा पतीला उठाये, एक बहुत ही बूढ़ा आदमी उस गाँव में आया। उसके बाल और दाढ़ी ब़र्फ-समान स़फेद थे और चेहरे पर झुर्रिमाँ, कपड़े फटे-पुराने। बूढ़े ने अपना पतीला गाँव के चौराहे पर रखा और उसका ढक्कन हटा दिया। ताज़े गरम-गरम लड्डुओं की महक हवा में समा गई। 

“लड्डू वाला! ताज़े, गरम लड्डू ले लो!” बूढ़ा चिल्लाने लगा। 

“एक रुपये का एक, दो के दो, और मुफ़्त के तीन!” वहाँ से आते-जाते गाँव वालों को उसकी बात पर हैरानगी हुई। वे उस मुर्ख बूढ़े के पास गये जो मुफ़्त के लड्डू बेच रहा था। 

“लगता है पागल है,” वे एक-दूसरे से बोले। लेकिन जब उन्होंने पतीले के अंदर झाँका तो मुँह में पानी आ गया। 

लड्डू वाकई लाजवाब दिखते थे और महक के तो क्या कहने।  

“एक का एक, दो के दो और मुफ़्त के तीन!” बूढ़ा फिर 

चिल्लाया। “मुफ़्त के तीन।” 

##
अब तो वहाँ गाँव वालों की भीड़ इकट्ठा हो गई। वे आपस में फुसफसाने लगे, “ज़रूर दाल में कुछ काला है। मुफ़्त के तीन लड्डू- यह कैसे हो सकता है?” 

सबसे पहले एक बड़े सर वाला आदमी, वाँग, आगे बढ़ा। 

“पहले मैं तीन लड्डू खाऊँगा। देखूँ मुफ़्त के हैं या नहीं। वह बोला, “ऐ बुढ़ऊ! मुझे तीन लड्डू दो, सबसे अच्छे वाले।” 

“ये लीजिए, हुज़ूर, सबसे स्वादिष्ट लड्डू,” बूढ़े ने वाँग को एक लड्डू पकड़ाते हुए कहा। लड्डू अण्डे जितना बड़ा था, वाँग ने लड्डू मुँह में डाला और खाने लगा... म... म... ज़ाहिर था कि उसे बहुत मज़ा आ रहा था। 

लेकिन जब तक उसने दूसरा लड्डू खत्म किया, उसका पेट भर चुका था। फिर भी, उसने बूढ़े से पूछा, “अगर मैं तीसरा लड्डू खा लूँ तो कोई दाम नहीं? तुम झूठ तो नहीं बोल रहे हो?” वह देखना चाहता था कि बूढ़ा सच बोल रहा है या नहीं। 

##
“मुफ़्त के तीन,” बूढ़े ने ज़बान दी। और उसे तीसरा लड्डू पकड़ा दिया । वाँग ने लड्डू अपने मुँह में ठूँस लिया। 

“खा लूँ तो पैसे नहीं देने पड़ेंगे?” बूढ़ा अपनी ज़बान का पक्का रहा और वाँग वहाँ से खुशी-खुशी चला गया, हालाँकि उसका पेट फटने को हो रहा था।  बस, फिर क्या था। सभी को मुफ़्त के तीन लड्डू चाहिए थे। किसी भी गाँव वाले ने एक या दो नहीं माँगे- सबको चाहिये थे मुफ़्त के तीन! थोड़ी ही देर में पतीला खाली हो गया। बूढ़ा जाने लगा तो कुछ लोग उदास हो गये। 

“सचमुच आप लोगों को बहुत भूख लगती है,” बूढ़े ने कहा और पतीला सर पर उठाये चला गया।  अचानक चान, जिसने तभी मुफ़्त के तीन लड्डू खाए थे, बोल उठा, “देखो! पहाड़ का एक हिस्सा गायब है।” 

“हूँ! बकवास!” गाँव वाले बोले, “ ज़्यादा लड्डू खा लिए हैं तुमने, तभी ठीक से दिखाई नहीं दे रहा।” सभी हँसने लगे, सिवाय चान के, जो बहुत देर तक अकेला खड़ा पहाड़ को घूरता रहा। 

“महामूर्ख है वह, जो मुफ़्त के तीन लड्डू बाँटता फिरता है,” वे हँसने लगे। 

“दुआ करो वह रोज़ आए।” 

अगली सुबह बूढ़ा फिर पहुँचा लड्डुओं का पतीला लेकर। चौराहे पर रखा और चिल्लाने लगा, “एक का एक, दो के दो और मुफ़्त के तीन।” इस बार तो पिछले दिन के मुकाबले एक घण्टा पहले ही पतीला खाली हो गमा। सभी गाँव वालों ने तीन-तीन लड्डू खामे। मुफ़्त! बूढ़ा चुपचाप सर पर पतीला उठाये चला गया, होठों पर अजीब-सी मुस्कान लिए। 

तीसरे दिन बूढ़ा फिर आया। इस बार तो गाँव वाले उस मूर्ख के इन्तज़ार में पहले ही खड़े थे। जल्द ही वे मुफ़्त के लड्डू खाने में लग गये।  तभी एक आवाज़ आई, “मुझे एक लड्डू मिल सकता है?” 

सभी ठिठक गये, मानो कोई भूत सामने आ गया हो। उनके मुँह खुले के खुले रह गये, लड्डू के टुकड़े बाहर गिरते, यह देखने को उतावले कि किस बुद्धू ने यह बात कही। 

##
जब मुफ़्त के तीन लड्डू मिल रहे हैं तो पैसा देकर एक खाने वाला यह कौन है? सन्नाटा छा गया। देखा तो बहुत ही विनम्र चेहरे वाला एक युवक भीड़ के बीच में खड़ा था, हथेली पर एक रुपया लिये। 

“तुमने सुना नहीं नौजवान? एक का एक, दो के दो और मुफ़्त के तीन,” बूढ़े ने पूछा। 

“हाँ, सुना,” युवक ने कहा।

“लेकिन मैंने यह भी देखा कि आप कैसे यह भारी पतीला उठाये यहाँ आते हैं और मुफ़्त के लड्डू खिलाते हैं। पिछले दो दिनों में आपने कुछ नहीं कमाया। मुझे इस बात का दुख है। मैं आपकी मदद करना चाहता हूँ। लेकिन मेरे पास एक रुपये से ज़्यादा नहीं है।” युवक की बात सुन कर गाँव वालों के दिल शर्म से भर गये और उन्होंने चुपचाप सर झुका लिये। बूढ़े ने आगे बढ़ कर युवक को गले से लगा लिया। 

“शुक्र है मैंने तुम्हें ढूँढ लिमा। मैं ही इस पर्वत का देव हूँ। मैं तुम्हें अपना शिष्य बनाता हूँ। अपना सारा जादू तुमको सिखाऊँगा,” बूढ़ा बोला। उसकी आँखों से खुशी के आँसू बहने लगे। 

##
गाँव वाले तुरन्त समझ गये कि पर्वत देवता ने ही बूढ़े का भेस बनाकर उनका इम्तिहान लिया था, ताकि वे एक सच्चा, नर्मदिल इन्सान ढूँढ सकें जो उनका शिष्य बनने के लायक हो। 

और फिर, जब पर्वत देवता ने बताया कि उनके लड्डू असली लड्डू नहीं बल्कि पर्वत की मिट्टी के बने थे, तो सबको बहुत धक्का लगा।  गाँव वाले तुरन्त पतीले की तरफ़ दौड़े, परन्तु वहाँ तो केवल मिट्टी थी! 

और जब उन्होेंने पर्वत की ओर देखा तो चौंक गये। पर्वत तो आधा रह गया था, जैसा कि चान ने कहा था। लेकिन लालच के अंधे, उन्होंने उसकी बात पर ध्मान नहीं दिया था। पर्वत देवता जल्द ही उस युवक को पहाड़ में ले गये जहाँ उसे देवों का जादू सिखाया और अपना शिष्य बनाया। और गाँव वाले? वे बहुत शर्मिन्दा थे और अपने-आप को लालच करने के लिये कोसते रहे। उन्होंने पर्वत का नाम बान पिन शान -आधा- रख दिया। आज भी पर्वत का यही नाम है। उन्होंने प्रण किया कि वे लालची नहीं बनेंगे। 

अब आप बताएं। अगर कोई बूढ़ा आपके घर स्वादिष्ट लड्डू बेचने आये और कहे, “एक का एक, दो के दो और मुफ़्त के तीन!”- तो आप कितने लड्डू माँगेंगे? 

##
कागज़ का खेल 

क्या आपने देखा कि इस कहानी के पात्रों ने कितनी अच्छी टोपिमाँ पहनी हुई हैं? किसान यह पारम्परिक टोपियाँ खेतों में काम करते वक्त अपने को धूप से बचाने के लिये पहनते थे। क्या आप भी अपने लिये ऐसी टोपी बनाना चाहेंगे? देखिये, यह नमूना आप आसानी से बना सकेंगे। 

आपको चाहिये:  

1. चार्ट पेपर -1 (करीब एक अख़बार के जितना बड़ा) 

2. कैंची 

3. गोंद 

4. मोटे सूत की रस्सी के दो टुकड़े 

##
टोपी बनाने का तरीकाः

1. चार्ट पेपर में से एक बड़ा गोला काटें 

2. जैसे चित्र में दिखाया गया है, वैसे गोले के ऊपर का आकार बनायें। उसे काट लें। 

3. फ के निशान वाले सिरे को दूसरे सिरे के ऊपर चिपकायें जैसे कि चित्र में दिखलाया गया है। अब आपके पास शंक्वाकार टोपी होगी। 

4. टोपी में दो छेद बना कर जैसा चित्र में दिखाया गया है वैसे रस्सिमों को बाँध दें। 

5. लीजिये आपकी शानदार टोपी तैयार है जो आपको धूप से बचायेगी। अपनी टोपी पर सुन्दर नमूने बनाइये। 

##
* License: [CC-BY]
* Text: Greystroke
* Illustration: P.G. Dinesh
* Translation: Ritu Singh
* Language: hi

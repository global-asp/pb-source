# टॉक टॉक

##
टॉक टॉक....टॉक टॉक!

सोनापूरच्या राजा पेटूचंदनं कानावर उशी दाबली. आदल्या रात्री बटर चिकन मनसोक्त हाणल्यामुळे पोटात आधीच जरा गडबड वाटत होती. आणि त्यात हा भयानक आवाज!

##
"अशा भलत्या सलत्या वेळी राजवाड्यातली कामं करून घ्यायची हौस आहे का गं तुला?" तो राणी सुरुचीला तक्रारीच्या सुरात म्हणाला.

पण त्या ऐसपैस पलंगावर त्याच्या शेजारी राणी शांतपणे घोरत होती आणि राजवाड्यातल्या पुढच्या उत्सवाची स्वप्नं रंगवत होती.

टॉक टॉक....टॉक टॉक!

##
"अरे, हा काय प्रकार आहे!”

" मी राजा आहे आणि हा टॉक टॉक आवाज करायला माझी परवानगी नाही."

तो पलंगावरून उठला आणि स्वतःच्या डेरेदार पोटाभोवतीचा अंगरखा नीट करत त्यानं दरवाजा उघडला. पहारेकरी ओशाळल्या चेहऱ्यानं इकडे तिकडे पाहत होते.

##
"कसला गोंधळ आहे हा?” राजानं संतापून आपल्या अंगरक्षकांना विचारलं.

"महाराज, काही कळत नाहीये,” रक्षक म्हणाले. त्यांचं अंग भीतीनं जरा कापत होतं. “आवाज करणाऱ्या व्यक्तीचा आम्ही शोध घेतोय. पण आम्हाला कोणीच सापडलं नाहीये.”

"मूर्खांनो!,” राजा खेकसला. "हा काय प्रकार आहे हे तुम्ही पुढच्या पाच मिनिटात शोधून काढलं नाही तर तुमची खैर नाही,” राजाचा राग अनावर झाला होता.

टॉक टॉक....टॉक टॉक!

##
रक्षकांनी ताबडतोब सैन्याचा प्रमुख असलेल्या रणवीर सिंगला बोलावलं. सहा फूट उंची, तीन फूट रुंदीचं धिप्पाड शरीर आणि भल्या मोठ्या पीळदार मिशा पाहून प्रत्येकाला त्याची भीतीच वाटायची.

##
"साहेब, हा टॉक टॉक आवाज कशाचा आहे हे शोधून काढायला कृपा करून आम्हाला मदत करा, नाहीतर आमच्या नोकऱ्या जातील." रक्षकांनी त्याला कळकळून विनवलं.

"मूर्ख आहात!” रणवीर सिंग पुटपुटला. त्यानं लगेच सैनिकांची एक तुकडी गोळा केली.

टॉक टॉक....टॉक टॉक!

“तैय्यार जवानांनो? जा, या घुसखोराला ताबडतोब शोधून काढा.” त्यानं फर्मान सोडलं.

##
सैनिकांनी राजवाड्याचा संपूर्ण परिसर पिंजून काढला. प्रत्येक खिडकीतून त्यांनी डोकावून पहिलं आणि झोपलेल्या लहान मुलांना घाबरवून सोडलं. राजवाड्यातले सगळे पेटारे त्यांनी उघडून पहिले आणि सगळ्या भिंतींवर टकटक करून खात्री केली. हे करत असताना इतका आवाज येत होता की राजवाड्यातलं कुणीही त्या रात्री झोपू शकलं नाही.

टॉक टॉक....टॉक टॉक!

##
दुसऱ्या दिवशी सकाळी राजा खूप उशिरा उठला आणि दरबारातही उशीराच आला. राजापुढे आलेली पहिली तक्रार होती ती एकाच गायीवर मालकी सांगणाऱ्या दोन माणसांची.

"ती माझी गाय आहे,” पहिला माणूस म्हणाला.

"नाही, मी गेली दोन वर्षं हिचं दूध काढतोय,” दुसरा म्हणाला.

##
"असं? अरे, तिच्या दुधापासून बनविलेली मिठाई मी गेली तीन वर्षं देवीमातेला अर्पण करत आलोय.” पहिला म्हणाला.

"माझं डोकं दुखतंय,” राजा त्याचा प्रधान चिंतामणीला म्हणाला.

##
"आणि काल रात्रीचं बटर चिकन अजून माझ्या पोटात गुरगुर करतंय. हे बघ, त्या गायीचे दोन तुकडे कर आणि दोघांना अर्धा अर्धा भाग देऊन टाक. मला त्यांची तक्रार आणखी ऐकायची इच्छा नाहीये.”

"अहो महाराज, ती गाय आहे,” चिंतामणी राजाच्या कानाशी हळूच कुजबुजला.

"गायीचे दोन भाग करणं काही बरोबर होणार नाही.” राजानं काही भलत्यासलत्या आज्ञा देऊ नयेत याची काळजी घेणं हेही चिंतामणीचं एक काम होतं. भूक लागलेली असली किंवा दमणूक झाली असली की राजा असं वेड्यासारखं काहीतरी करायचा. आणि राजाबद्दलच्या अशा धास्तीनंच चिंतामणीला अकाली टक्कल पडलं होतं.

##
"अर्थात,” राजा कपाळावर हात मारून घेत म्हणाला. "पण मला सांग, रात्री झोप नसेल, तर न्यायी आणि हुशार राजा म्हणून काम करणं मला कसं जमणार?” राजा पेटूचंदनं चिंतामणीला टॉक टॉक आवाजाविषयी सांगितलं. "माझ्याकडे या कामासाठी एकदम योग्य माणूस आहे महाराज,” प्रधान सुटका झाल्यासारखा समाधानानं जरासा हसत म्हणाला.

##
त्या रात्री सगळ्यांची निजानीज झाल्यावर त्यानं पशुपतीला राजवाड्यात आणलं. तो सोनापूरमधल्या प्राणीसंग्रहालयाचा प्रमुख होता.

टॉक टॉक....टॉक टॉक!

पशुपतीनं जेव्हा तो आवाज ऐकला, तेव्हा त्यानं धावत घरी जाऊन एक पिंजरा आणि वाडगाभर किडे आणले. मग ज्या ठिकाणाहून आवाज येत होता, तिथल्या भिंतीत त्यानं राजवाड्यातल्या सुताराकडून एक भोक पाडून घेतलं. त्या भोकाजवळ त्यानं तो किडे असलेला वाडगा ठेवला. मग सगळेजण मागे सरकून वाट पाहत राहिले.

##
काही मिनिटातच लांब पिवळी चोच असलेला एक लहानसा लालसर तपकिरी पक्षी भोकातून बाहेर आला आणि त्यानं वाडग्यात उडी घेतली.

खटक! त्या क्षणी तो पक्षी पिंजऱ्यात बंदिस्त झाला.

ते पाहून राजा चक्रावून गेला. "कमाल आहे! इवलासा पक्षी आणि त्याचा एवढा त्रासदायक आवाज! सगळ्यांना धन्यवाद. तुम्ही देशासाठी फार मोठ्ठं काम केलं आहे.”

दुसऱ्या दिवशी सकाळी राजा दरबारात लवकर पोचला. त्याचा चेहराही आज उजळलेला होता.

प्राणी संग्रहालयाचा प्रमुख, पशुपती, त्याच्या समोर उभा होता.

"महाराज, मी हा पक्षी आमच्या संग्रहालयात ठेवू शकत नाही.”

##
"का रे बाबा? काय झालं?" राजानं विचारलं.

“त्याच्या टॉक टॉक आवाजानं एकजात सगळ्या प्राण्यांना जागं ठेवलं काल. आता ते सगळेजण झोपले आहेत. त्यामुळे प्राणी बघायला आलेली लहान मुलं खट्टू झालीत महाराज!”

"हं!” राजा म्हणाला. 'तो पक्षी मारून टिक्का बनविला तर कसा लागेल,' असा विचार राजाच्या मनात घोळत होता.

"नाही महाराज, आपण या पक्ष्याला मारू शकत नाही,” चिंतामणी ठामपणे म्हणाला. राजाच्या मनातले विचार तो नेमके ओळखायचा. "हा पक्षी फार दुर्मिळ आहे आणि त्याला आपण शुभशकुनी पक्षीच मानायला हवं.”

##
"मग आपण काय करावं असं तुला वाटतंय?” राजानं विचारलं. "जर प्राण्यांनाही त्याचा आवाज सहन होत नसेल तर माझी प्रजा तो कसा सहन करेल, सांग बरं!”

राजाचा दुसरा एक मंत्री शूरपणे पुढे आला.

"महाराज, मी या पक्ष्याला नेतो. माझ्या घरी माझा नुकताच जन्मलेला तान्हा मुलगा आहे. त्याच्या रडण्यामुळे आम्ही सगळे तसेही रात्रभर जागेच असतो.”

##
"नाही, नाही. दुसरी चांगली जागा शोधायला हवी." चिंतामणी म्हणाला.

मग आनंदानं एकदम तो ओरडलाच. "अरेच्चा!, या टॉक टॉक पक्ष्यासाठी आपण अशी जागा शोधून काढायला हवी जिथे रात्री कोणी झोपत नाही. माझ्याकडे एक अतिशय चांगली योजना आहे महाराज."

##
टॉक टॉक पक्षी राजवाड्यापासून आणि सोनापूर गावापासून दूर सीमेवरच्या सैनिकांच्या सोबतीला गेला तो असा. दररोज रात्री तो सैनिकांना जागा ठेवायचा. त्यानं त्याचं हे काम इतकं चोख बजावलं की तो त्या राज्याचा राजपक्षी झाला. सोनापूरच्या नेहमी दक्ष असणाऱ्या सैनिकांची नजर चुकवून हल्ला करणं राजाच्या शत्रूंना कधीच शक्य झालं नाही. या राज्याचं नाव सोनापूर ऐवजी जागपूर ठेवायला हवं असं ते वैतागून म्हणायला लागले.

##
* License: [CC-BY]
* Text: Vidya Pradhan
* Illustration: Reshma Barve
* Translation: Varsha Gajendragadkar
* Language: mr

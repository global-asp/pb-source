# अम्मू आणि कुत्र्याचं पिल्लू

##
अम्मूकडे कुत्र्याचं पिल्लू नव्हतं.
शाळेत मात्र तिनं  सगळ्यांना सांगितलं  होतं, 
की तिच्याकडे एक पिल्लू आहे!

##
वेणूला तिनं सांगितलं, "पिल्लाचं नाव शंकर आहे."
अब्दुलला तिनं सांगितलं, "शंकर केळी खातो."
कुमारीला तिनं सांगितलं, "शंकर काळ्या रंगाचा आहे"
उन्नीला तिनं सांगितलं, "शंकर माझ्याबरोबर चेंडू खेळतो."

##
"मग अम्मू , आम्ही येतो शंकरला बघायला तुझ्याकडे."
वेणू, अब्दुल, कुमारी आणि उन्नी तिला म्हणाले.  

तिनं मान हलवत म्हटलं,
"नाही,  तुम्ही नाही येऊ शकत."

##
मुलं म्हणाली, "का?"
अम्मू म्हणाली, "त्याला गर्दीची भीती वाटते."

"तसं असले तर आम्ही आळीपाळीनं 
त्याच्याशी खेळू." कुमारी म्हणाली.  

##
"नाही, तरीही नाही." अम्मू  म्हणाली.  
उन्नीनं विचारलं, "का?"

"कारण आज आम्ही बाहेर जाणार आहोत." अम्मूनं  सांगितलं.

##
"मग उद्या येतो आम्ही" अब्दुल म्हणाला.
"आम्ही केळी घेऊन येतो त्याच्यासाठी" वेणू म्हणाली.
"आणि आम्ही त्याच्याशी आळीपाळीनं खेळू" कुमारी म्हणाली.
यावर काय बोलायचं, हे न सुचल्यानं अम्मू  म्हणाली, "बरं"

##
"तुम्ही मला एक कुत्र्याचं पिल्लू द्याल का आणून?" 
संध्याकाळी अम्मूनं बाबांना विचारलं.
"बघू हं." बाबा म्हणाले.
"पण आत्ताच्या आत्ता हवंय ते" अम्मू  म्हणाली.
बाबा नुसतेच हसले.
अम्मू  त्या दिवशी जेवली नाही. तिला बरं वाटत नव्हतं.

##
तिला उद्याचा तर विचारच करवत नव्हता.

सकाळी आई म्हणाली, "बरं नाही वाटत का गं तुला?"
तिनं अम्मूच्या कपाळाला हात लावून बघितला. ताप होता!

##
"घरीच राहा आज." आई म्हणाली.

मग अम्मूनं  शाळेला दांडी मारली.
दिवसभर ती अंथरुणात पडून होती. एकदाही हसली नाही. 
फक्त एकच  पावाचा तुकडा तिनं खाल्ला.  

##
संध्याकाळी वेणू, अब्दुल, कुमारी आणि उन्नी घरी आले.

"आज शाळेत का नाही आलीस?" उन्नीनं विचारलं.
"मला बरं वाटत नाहीये" अम्मू  म्हणाली.

##
"आम्ही बघितलं शंकरला," अब्दुल म्हणाला.

"कुठे?" अम्मू म्हणाली.

"बागेत," कुमारीनं सांगितलं.

##
"त्याला चेंडू नव्हता खेळायचा," अब्दुल म्हणाला.

एकदम अम्मू अंथरुणातून उठली
आणि बाहेर पळाली.

##
खरंच! तिच्या बागेत कुत्र्याचं पिल्लू होतं.
शंकर!
"पण हे काही काळं नाहीये," वेणू म्हणाली.
"ते भुऱ्या  रंगाचं आहे."

"हो ना!", अम्मू  म्हणाली, "मी आपलं असंच सांगितलं तुम्हाला!"

##
"आणि त्याला माणसांची, गर्दीची भीतीही वाटत नाहीये"
अब्दुल म्हणाला.

"हो ना!", अम्मू  म्हणाली,
"मी आपलं असंच सांगितलं होतं तुम्हाला!"

##
"आणि त्याला चेंडू खेळायला आवडत नाहीये"
उन्नी म्हणाला.

"हो ना!", अम्मू  म्हणाली,
"मी आपलं असंच सांगितलं होतं तुम्हाला!"

##
"पण त्याला केळी मात्र खूप आवडली,"
कुमारी म्हणाली.

अम्मू आनंदानं हसत म्हणाली,
"बघ, मी सांगितलं होतं की नाही तुला!"

##
* License: [CC-BY]
* Text: Sowmya Rajendran
* Illustration: Soumya Menon
* Translation: Sandhya Taksale
* Language: mr

# ਸਾਡੀ ਬਾਲਵਾੜੀ

##
ਇਹ ਮੇਰਾ ਸਕੂਲ ਹੈ। ਇਸ ਨੂੰ ਬਾਲਵਾੜੀ ਕਹਿੰਦੇ ਹਨ।

##
ਮੈਂ ਅਤੇ ਮੇਰਾ ਭਰਾ ਮੋਨੂੰ ਬਾਲਵਾੜੀ ਜਾਂਦੇ ਹਾਂ।

ਸਾਡੇ ਵਰਗੇ ਛੋਟੇ ਬੱਚਿਆਂ ਲਈ ਇਹ ਛੋਟਾ ਜਿਹਾ ਸਕੂਲ ਹੈ।

##
ਅਸੀਂ ਆਪਣੇ ਜੁੱਤੇ ਅਤੇ ਚੱਪਲਾਂ ਦਰਵਾਜ਼ੇ ਕੋਲ ਲਾਹਦਿੰਦੇ  ਹਾਂ।

ਸਾਰੇ ਜੁੱਤੇ ਅਤੇ ਚੱਪਲਾਂ ਇੱਕ ਲਾਈਨ ਵਿੱਚ ਰੱਖਦੇ ਹਨ।

ਇਸ ਤਰ੍ਹਾਂ ਚੰਗਾ ਲੱਗਦਾ ਹੈ।

##
ਅਸੀਂ ਆਪਣੇ ਰੋਟੀ ਵਾਲੇ ਡੱਬੇ ਕੰਧ ਕੋਲ ਰੱਖ ਦਿੰਦੇ ਹਾਂ।

ਕੁਝ ਡੱਬੇ ਵੱਡੇ ਹਨ। ਕੁਝ ਛੋਟੇ ਹਨ।

ਪਾਣੀ ਦੀਆਂ ਬੋਤਲਾਂ ਲਟਕਾ ਦਿੰਦੇ ਹਾਂ।

ਬੋਤਲਾਂ ਰੰਗ-ਬਰੰਗੀਆਂ ਹਨ। ਲਾਲ, ਨੀਲੀਆਂ, ਹਰੀਆਂ, ਪੀਲੀਆਂ ...

##
ਮੈਨੂੰ ਗਿਣਨਾ ਚੰਗਾ ਲੱਗਦਾ ਹੈ।

ਮੋਨੂੰ ਬਲਾਕ ਨਾਲ ਖੇਡਦਾ ਹੈ।

ਉਸਨੂੰ ਮੋਤੀਆਂ ਨਾਲ ਖੇਡਣਾ ਚੰਗਾ ਲੱਗਦਾ ਹੈ।

ਮੈਨੂੰ ਬਿੰਦੀਆਂ ਵਾਲੇ ਕਾਰਡ ਪਸੰਦ ਹਨ।

ਸਾਡੀ ਅਧਿਆਪਕਾ ਕਹਿੰਦੀ ਹੈ ਕਿ ਇਨ੍ਹਾਂ ਖਿਡੌਣਿਆਂ ਨਾਲ ਖੇਡਕੇ  ਦਿਮਾਗ ਤੇਜ਼ ਹੁੰਦਾ ਹੈ।

##
ਅਸੀਂ ਕਿਤਾਬ ਪੜ੍ਹਦੇ ਹਾਂ। ਕੁਝ ਕਿਤਾਬਾਂ ਵਿੱਚ ਚਿੱਤਰ ਹਨ।

ਅਧਿਆਪਕਾ ਅੱਖਰ ਯਾਦ ਕਰਨ ਵਿੱਚ ਸਾਡੀ ਮਦਦ  ਕਰਦੀ ਹੈ।

ਉਹ ਕਹਿੰਦੀ ਹੈ ਕਿ ਮੈਂ ਛੇਤੀ ਹੀ ਪੜ੍ਹਨਾ ਸਿੱਖ ਜਾਊਂਗੀ, ਕਿਉਂਕਿ ਮੈਂ ਸਾਰੇ ਅੱਖਰਾਂ ਨੂੰ ਪਹਿਚਾਣ ਸਕਦੀ ਹਾਂ।

ਅਧਿਆਪਕਾ ਨਹੀਂ ਜਾਣਦੀ ਕਿ ਮੈਂ ਪੂਰਾ ਵਾਕ ਵੀ ਪੜ੍ਹ ਸਕਦੀ  ਹਾਂ।

##
ਹੁਣ ਕਹਾਣੀਆਂ ਦਾ ਸਮਾਂ ਹੈ।

ਅਧਿਆਪਕਾ ਕੋਲ ਹੱਥ ਵਿੱਚ ਪਾਉਣ ਵਾਲੀ ਗੁੱਡੀ ਹੈ।

ਗੁੱਡੀ ਨਾਲ ਅਧਿਆਪਕਾ ਕਹਾਣੀ ਸੁਣਾਉਂਦੀ ਹੈ।

ਗੁੱਡੀ ਮਜ਼ੇਦਾਰ ਆਵਾਜ਼ ਵਿੱਚ ਬੋਲਦੀ ਹੈ।

##
ਮੇਰੇ ਦੋਸਤਾਂ ਨੂੰ ਲੱਗਦਾ ਹੈ ਕਿ ਗੁੱਡੀ ਬੋਲ ਰਹੀ ਹੈ।

ਉਨ੍ਹਾਂ ਨੂੰ ਅਜੀਬ ਲੱਗਦਾ ਹੈ।

ਮੈਂ ਜਾਣਦੀ ਹਾਂ ਕਿ ਗੁੱਡੀ ਬੋਲ ਨਹੀਂ ਸਕਦੀ।

ਅਧਿਆਪਕਾ ਉਨ੍ਹਾਂ ਲਈ ਆਵਾਜ਼ ਬਦਲ ਕੇ ਬੋਲਦੀ ਹੈ।

##
ਹੁਣ ਖੇਡਣ ਦਾ ਸਮਾਂ ਹੈ।

ਬਾਲਵਾੜੀ ਵਿੱਚ ਇੱਕ ਟੱਬ ਹੈ।

ਟੱਬ ਵਿੱਚ ਗਿੱਲੀ ਮਿੱਟੀ ਹੈ।

ਮਿੱਟੀ ਨਾਲ ਮੈਨੂੰ ਫਲ, ਖਿਡੌਣੇ ਅਤੇ ਹੋਰ ਕਈ

ਦੂਜੀਆਂ ਚੀਜਾਂ ਬਣਾਉਣਾ ਚੰਗਾ ਲੱਗਦਾ ਹੈ।

ਚਾਰ ਵਜੇ, ਸਕੂਲ ਦੀ ਘੰਟੀ ਵੱਜਦੀ ਹੈ।

ਮਾਂ ਸਾਨੂੰ ਘਰ ਲੈ ਜਾਣ ਲਈ ਆਈ ਹੈ।

ਮੈਂ ਪਹਿਲਾਂ ਹੀ ਮਾਂ ਦੇ ਗਲੇ ਲੱਗ ਜਾਂਦੀ ਹਾਂ।

ਇਹ ਮੋਨੂੰ ਨੂੰ ਚੰਗਾ ਨਹੀਂ ਲੱਗਦਾ।

ਉਹ ਸ਼ਿਕਾਇਤ ਕਰਦਾ ਹੈ।

ਮੈਨੂੰ ਸਕੂਲ ਜਾਣਾ ਚੰਗਾ ਲੱਗਦਾ ਹੈ।

ਪਰ ਘਰ ਜਾਣਾ ਹੋਰ ਵੀ ਚੰਗਾ ਲੱਗਦਾ ਹੈ।

##
* License: [CC-BY]
* Text: Rukmini Banerji
* Illustration: Sheetal Thapa
* Translation: S. Waqeel
* Language: pa

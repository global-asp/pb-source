# अम्मा जब स्कूल गयीं

##
“मीरा, मैं आज तुम्हारे स्कूल गयी थी!” अम्मा ने एक दिन कहा।

“अच्छा?” मीरा ने कहा।

“वहाँ का गेट खुला हुआ था और दरबान गायब था!” 

##
“अरे हाँ! वह तो हमारी कक्षा में आया था। यह देखने कि हमारी दीदी क्यों चिल्लाई थीं!”

“तुम्हारी दीदी क्यों चिल्लाई थीं?” अम्मा ने पूछा।

“क्योंकि रोहन ज़ोर से रोने लगा था । "

##
“पर रोहन रो क्यों रहा था?” अम्मा जानना चाहती थीं।

“क्योंकि वह जो साँप चिड़ियाघर से ले कर आया था, उसने उसके पालतू चूहे को खा डाला था! और तब दीदी चिल्लायीं और दरबान दौड़ते हुए अन्दर आया।”

“लेकिन मैं तुम्हारी कक्षा में गयी थी, वहाँ तो कोई भी नहीं था!” अम्मा बोलीं।

##
“हम सब तो शिक्षकों के कमरे में छुपे हुए थे,” मीरा ने कहा। “क्योंकि रोहन का साँप हमारी कक्षा में जो था!”

“पर मीरा जब मैं शिक्षकों के कमरे में गयी, मुझे तो वहाँ कोई नहीं दिखा!”

##
“वह इसलिए अम्मा कि हम सब बड़ी दीदी के कमरे की ओर भाग गए थे,” मीरा ने कहा।

“क्योंकि रोहन का साँप हमारे पीछे लगा हुआ था!”

“जब मैं बड़ी दीदी के कमरे में गयी, वह तो खाली था!” अम्मा ने कहा।

##
“हम वहाँ रुक नहीं पाए,” मीरा ने कहा। “क्योंकि रोहन का साँप उसे ढूँढ रहा था। इसलिए हम लोग छत पर चढ़ गए और घंटी बजने तक वहीं रुके रहे!”

“और मैं तुम्हारी राह देखती रही, स्कूल में बिलकुल अकेले!” अम्मा ने कहा।

##
“नहीं, तुम अकेले कहाँ थीं, साँप भी तो तुम्हारे साथ था।”

“साँ...प! बाप रे!” अम्मा के मुँह से निकला और वह धम्म से कुर्सी पर बैठ गयीं।

##
* License: [CC-BY]
* Text: Nandini Nayar
* Illustration: Ruchi Shah
* Translation: Rajesh Khar
* Language: hi

# అమ్మమ్మ కళ్ళజోడు

##
అమ్మమ్మ ఎప్పుడూ తన కళ్ళజోడు ఎక్కడో పెట్టి మర్చిపోతూ ఉంటుంది. 

"నా కళ్ళజోడు ఎక్కడ పెట్టాను?" అని అస్తమానూ అడుగుతూ ఉంటుంది. 

అసలు తన  కళ్ళజోడు లేకపోతే ఆమె తన  కళ్ళజోడు వెతుక్కోనేలేదు!

##
కాబట్టి నేను తనకి కావాలి. 

తన కళ్ళు వెతకడానికి, నేను తన కళ్ళు అవ్వాలి!

##
కొన్ని సార్లు ఆమె కళ్ళద్దాలు స్నానాల  గదిలో ఉండిపోతాయి.

లేదా ఆమె మంచం పైన. లేదా తన తలమీద.

"అమ్మమ్మా, అవి నీ తల మీదనే ఉన్నాయి!" అంటాను నేను.

##
"అయ్యో! నా తెలివి సంతకెళ్ళా. నువ్వు బాగానే కనిపెట్టావే మనవరాలా," 

అని అంటుంది ఆమె ముసిముసిగా నవ్వుతూ.

అయితే ఈసారి నాకు అమ్మమ్మ కళ్ళజోడు కనిపించలేదు. ఇప్పటికింకా.

##
నేను అన్ని చోట్లా చూసాను. మామూలుగా పెట్టే అన్ని చోట్లా.

తన తలమీద, స్నానాల గదిలోను, ఆమె అలమారా లోపల, పూజ అరలో, తనకిష్టమైన కుర్చీ క్రింద, ఇంకా భోజనాల బల్లమీద.

ఎక్కడా కళ్ళద్దాలు లేవు. మరి ఎక్కడ ఉన్నాయబ్బా?

##
ఆ కళ్ళద్దాలని ఎలాగైనా కనిపెట్టాలని నేను అనుకున్నాను.

రోజంతా ఆమె ఏమేమి చేసిందో తెలుసుకోవాలని నిశ్చయించుకున్నాను.

##
"నేను ఈ రోజు పెద్దగా ఏమీ చెయ్యలేదు. వీణా వాళ్ళ అత్తగారు వచ్చారు అంతే కదా, ఆమె ఎన్ని ముచ్చట్లు చెపుతుందో నీకు తెలుసుకదా! మేము చాలా కప్పుల టీ త్రాగాము. మీ అమ్మ చేసిన లడ్డూలు అన్నీ ఆమే తినేసింది," అంది అమ్మమ్మ.

##
"అమ్మమ్మకి ఈ రోజు అస్సలు తీరికలేదు. ఆమె తన పింఛను గురించి ముఖ్యమంత్రి గారికి లేఖ వ్రాసింది" అన్నాడు రాజు.

##
"ఆవిడ చాలాసేపు మీ పిన్నితో మాట్లాడారు. రాజుకి స్వెట్టర్ అల్లడం పూర్తి చేసారు. ఆ తర్వాత కొద్దిసేపు నడవడానికి వెళ్ళారు" అంది అమ్మ.

ఇప్పుడు నా దగ్గర చాలానే సమాచారం ఉంది. వెంటనే నేను ఇంట్లో చుట్టూరా, క్రొత్త చోట్లలో చూసాను.

అహ్హా! కనబడకుండా పోయిన కళ్ళద్దాలు నాకు దొరికాయోచ్!

##
ఆ కళ్ళద్దాలు ఉన్నిలో చుట్టబడి, ఆమె బల్ల మీద, ఫోను క్రింద, పెన్ను ప్రక్కన పెట్టి ఉన్నాయి. ఇంకా అక్కడ నాకు ఒక సగం తిన్న లడ్డూ కూడా కనిపించింది.

ఈసారి అమ్మమ్మ పుట్టిన రోజుకి, క్రొత్త కళ్ళజోడు కొనడానికి నేను డబ్బులు దాస్తాను!

##
* License: [CC-BY]
* Text: Rohini Nilekani
* Illustration: Tanaya Vyas
* Translation: Sugunasri
* Language: te

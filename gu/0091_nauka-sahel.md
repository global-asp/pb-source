# નૌકા સહેલ

##
શહેરના નાના બગીચામાં પીપળાનું એક મોટું ઝાડ છે. એ ઝાડ ઉપર ખિસકોલીઓનો એક પરિવાર રહે છે. વિક્કી એ જૂથમાં સહુથી મોટો બડાઈખોર સભ્ય છે. એના કાકાનો દીકરો- પિત્રાઇ ભાઇ કાટો, દૂરનાં જંગલમાંથી તેને મળવા આવ્યો.

##
"આજે આપણે એક મોટી નૌકામાં સહેલ કરવા જઇશું" વિક્કીએ કાટોને કહ્યું. કાટો ગભરાયો અને થોથવાતો ધીમેથી બોલ્યો, "પ... પ... પણ મને તો પાણીની બીક લાગે છે." મને તો તરતાં પણ નથી આવડતું. "રહેવા દે ડરપોક! વિક્કી હોય પછી તને ડર શેનો? હું તો કેટલીય વાર નૌકામાં ગયો છું." વિક્કી અકડાઇ બતાવતો આગળ થયો.

##
કિનારા ઉપર એક નૌકા, વાંસ સાથે બાંધેલી હતી. એ બંને તેનું દોરડું છોડવા દોડી ગયા. બેઉ નૌકામાં બેસીને, સહેલની મઝા માણવા માંડ્યા.

##
થોડી જ વારમાં નૌકા નદીમાં હિલોળા ખાતી, ઝાડવાની નજીકથી હાલક-ડોલક થતી આગળ વધી. કાટોએ ઘણાં બતકોને પાણીમાં તરતાં જોયાં. માછલીઓએ પણ પાણીમાંથી માથું બહાર કાઢી, ડોક ઘુમાવીને જાણે "હેલ્લો" કહ્યું. હંસોની એક જોડી પણ પોતાની લાંબી, સુંદર ગરદન મરોડતી, તેમની પાસેથી પસાર થઇ.

##
કાટોને મન થઇ આવ્યું, ઊંચા થઇને તેમને અડવાનું. અને ગફલતમાં તે પાણીમાં ઊથલી પડ્યો. પડતાં-પડતાં કાટોએ જોયું કે કેટલીક માછલીઓ એના જ મારગમાંથી પસાર થતી હતી. "મને બચાવો... બચાવો મને!" પાણીમાં ડચકિયાં ખાતાં એણે માછલીઓને બૂમો પાડી.

##
વિક્કીને તો કંઇ સૂઝતું ન હતું. તે તો નૌકાના એક છેડેથી બીજે છેડે કૂદતો રહ્યો અને બરાડા પાડતો રહ્યો, "અરે, કોઇ બચાવો! ખિસકોલી પાણીમાં, પાણીમાં ડૂબી ચાલી." હંસે એનો પોકાર સાંભળ્યો કે તરત પાણીમાં પોતાનું માથું ડુબાડ્યું અને સહેલાઇથી કાટોને પોતાની ચાંચમાં ઊઠાવી લઇ, નૌકામાં નાખ્યો.

##
ઠંડીથી કાંપતો કાટો, તડકામાં પોતાનાં શરીરને સુકાવવા લાગ્યો. બાજુમાં વિક્કી ગુપચૂપ બેઠો હતો. જેવી કાટોની રુંવાટી થોડી સુકાઇ ગઇ અને શરીરમાં થોડીક ગરમી આવી ગઇ કે ભાઇ બોલી ઉઠ્યા, "કેવી મઝા આવી! મારા સાથીદારો આ કિસ્સો સાંભળશે તો તેઓને વિશ્વાસ જ નહિ આવે."

કાટોને મનોમન થવા લાગ્યું કે તે એક બહુ જ મહાન હીરો છે અને તે એક નૌકાનો સાહસિક સુકાની બની ગયો છે.

##
જેવી નૌકા કિનારે લાંગરે કે કાટો ઝટપટ પોતાનાં પરાક્રમ વિષે સહુને કહેવા માગતો હતો. દિવસ દરમિયાનની બધી ઘટનાઓ પછી કાટોનું માથું હવાની માફક ચકરાવા લાગ્યું હતું. જેવું એણે જમવાના ટેબલ પર માથું ઝૂકાવ્યું કે તરત એની આંખો બંધ થવા લાગી અને એ ભરઊંઘમાં સરકી ગયો.

##
* License: [CC-BY]
* Text: Herminder Ohri
* Illustration: Herminder Ohri
* Translation: Kalpana Palkhiwala
* Language: gu

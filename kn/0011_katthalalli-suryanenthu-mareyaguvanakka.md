# ಕತ್ತಲಲ್ಲಿ ಸೂರ್ಯನೆಂತು ಮರೆಯಾಗುವನಕ್ಕಾ?

##
ಗೊತ್ತಿದೆಯಾ ನಿನಗೆ? ಹೇಳುವೆಯಾ ನನಗೆ,

ಅಕ್ಕ ನನ್ನ ಅಕ್ಕ 

ನೀನೇ ಹೇಳೋ ಪುಟ್ಟ ತಮ್ಮಾ ಸೂರ್ಯನೆಲ್ಲಿ ಮರೆಯಾದನೆಂದು, 

ರಾತ್ರಿಯಲ್ಲಿ ಸೂರ್ಯನೆಲ್ಲಿರುವನೆಂದು ಗೊತ್ತಿದೆಯಾದ ನಿನಗೆ

##
ಹೇಳುವೆನು ಅಕ್ಕಾ ತಾಳು ತಾಳು

ತಮ್ಮಾ ನೀನೇ ಹೇಳು ಹೇಳು.

##
ಕರಾಳ

ರಾತ್ರಿಯೇ ಕೆಟ್ಟ ರಾಕ್ಷಸ,

ಸೂರ್ಯನನ್ನು ತಿಂದು

ತೇಗಿ ಅಬ್ಬರಿಸುವನಲ್ಲ

ಅಟ್ಟಹಾಸ, ಕೆಂಪು ನೀಲಿ

ಆಗಸವೆಲ್ಲಾ

ರಕ್ತಸಿಕ್ತ ಖಂಡ

ಮಾಂಸ

##
ಹೊಳೆವ ಸೂರ್ಯ

ಶೂರ ವೀರ, ಹೊಡೆದಾಡುವನು

ಕತ್ತಲ ಕಾಳನನ್ನು,

ಪ್ರತಿ ರಾತ್ರಿಯಿಡೀ ಕಾಳಗ,

ಬೆಳಗಾಗಲು ಜಗವೆಲ್ಲ ಜಗಮಗ .

ಸರಿಯೇ ಹೇಳು ನಾ ಹೇಳಿದ್ದು ಅಕ್ಕಾ,

ಸೂರ್ಯನೆಲ್ಲಿ ಹೋಗುವನೆಂದು,

ರಕ್ಕಸನೊಂದಿಗೆ ಯುದ್ಧ ಮಾಡಿಬಂದು.

##
ಇರಬಹುದು ತಮ್ಮಾ

ನೀ ಹೇಳುವುದು ಸರಿಯೇ

ಇರಬಹುದು

ನಾ ಓದಿರುವುದಂತೂ ಬೇರೆಯೇ 

ಮತ್ತೇನು ಹೇಳಿದ್ದಾರೆ ಹೇಳಿಬಿಡು ಅಕ್ಕಾ,

ನೀನೇ ಹೇಳೋ ಪುಟ್ಟ ತಮ್ಮಾ,

ಹೇಳುವೆನು ತಾಳು,

ಬೇಗ ಯೋಚಿಸಿ ಹೇಳು ಹೇಳು

##
ಇತ್ತ ಕತ್ತಲು

ಕವಿಯಲು, ಅತ್ತ ಸಾಗರದಲ್ಲೆಲ್ಲಾ,

ಬೆಳಕು ಬೀರಲು

ಹೊನಲು ಬೆಳಕು

ಪಾತಾಳದಲ್ಲಿ,

ಜಲಕನ್ಯೆಯರ ನರ್ತನ,

ಜಲಚರಗಳೊಂದಿಗೆ

ತಾನನ

##
ನೆನಪಿಲ್ಲವೇ ನೋಡಿದ್ದು,

ಕಳೆದ ಬೇಸಿಗೆಯಲ್ಲಿ

ಮುಂಬೈನಲಿ, ಸಂಜೆಗತ್ತಲ ಮಬ್ಬಿನಲಿ,

ಮೆಲ್ಲನೆ ಜಾರಿದ್ದು

ಸಮುದ್ರದಲಿ

ದಿನಕರನ ದಿನಚರಿಯು

ಅದೋ ಅಲ್ಲಿ, ಪಾತಾಳ ಲೋಕಕೆಲ್ಲಾ

ಬೆಳಕು ಚೆಲ್ಲಿ, ಜಾಣನಲ್ಲವೇ ನಾನು

ಹೇಳೇ ಅಕ್ಕಾ

##
ಬಲು ಜಾಣ ಕಡು ಜಾಣ ನೀ ಪುಟ್ಟ ತಮ್ಮಾ,

ಇರಬಹುದು ಇರಬಹುದು ನಿಜವಿರಬಹುದು,

ಆದರೆ ನಾ ಓದಿರುವುದೇ ಬೇರೆ

ಮತ್ತೇನು ಹೇಳಿರುವರು

ಹೇಳಿಬಿಡು ಅಕ್ಕಾ ನೀನೇ ಯೋಚಿಸು

ಪುಟ್ಟ ತಮ್ಮಾ ನೀನೇ ಆಲೋಚಿಸು 

##
ಇದೋ ಹೊಳೆಯಿತು,

ಅಕ್ಕಾ ನನಗೀಗ ತಿಳಿಯಿತು

ಹೇಳಿಬಿಡು ಪುಟ್ಟ ತಮ್ಮಾ, ಹೇಳಿಬಿಡು

##
ಅಕ್ಕ್ಕಾ ಇಲ್ಲಿ ಕೇಳು  ನಾ ಹೇಳುವುದಿಷ್ಟೆ,

ವಿಸ್ಮಯ ಯಾವುದೂ ಇಲ್ಲವಷ್ಟೆ

ರವಿಯೂ ಹೋಗುವನು ಅಪ್ಪನಂತೆ ಹಗಲಲಿ ಹೊರಗೆ,  ಮರಳುವ ಆಯಾಸದಿ 

ಕತ್ತಲಾದಂತೆ

##
ಸೂರ್ಯನ ಹೆಂಡತಿ ಅಮ್ಮನಂತೆ 

ಲಾಲಿಸಿ ಮಕ್ಕಳ, ಪಾಲಿಸಿ ಅವನ,

ಬೆಚ್ಚಗೆ ತಾರೆಯ ಹೊದಿಕೆಯ ಹೊದಿಸಿ

ಗೊರಕೆಯ ಆಲಿಸಿ ಕಾಯುವಳು

##
ಬೆಳಗಾಗಲು ರವಿಯು ನಕ್ಷತ್ರದ

ಕಂಬಳಿ ಝಾಡಿಸಿ,

ಕೆಂಗಣ್ಣಲಿ ಆಗಸಕೆಲ್ಲ ಕೆಂಪನು

ಲೇಪಿಸಿ ಕೆಲಸಕೆ ತೆರಳುವನು,

ಅಲ್ಲವೆ ಅವನು? ತಿಳಿಯಿತೆ

ಮಾಡುವುದೇನೆಂದು?

ಹೇಳು ಅಕ್ಕಾ ಜಾಣನಲ್ಲವೇ ನಾನು?

##
ಜಾಣನೇ ನೀನು ಪುಟ್ಟ ತಮ್ಮಾ ಬಲು ಜಾಣ ನೀನು

ಸರಿಯೇ ಇರಬಹುದು ನೀನು

ಆದರೆ ನಾನು ಓದಿರುವುದೇ ಬೇರೆ, 

ಅವರು ಹೇಳಿರುವುದೇ ಬೇರೆ

ಏನು ಹೇಳಿದ್ದಾರಕ್ಕಾ ಹೇಳಿಬಿಡು ಮತ್ತೆ

ಹೇಳಿ ಬಿಡುವೆನು ಬಾ ತಮ್ಮಾ ಹೇಳಿಬಿಡುವೆ

ಹೀಗೆ ಹೇಳಿದ್ದಾರೆ ತಮ್ಮಾ ಹೀಗೆ ಹೇಳಿದ್ದಾರೆ.

ಹೇಳಿಬಿಡು ತಡಮಾಡದೆ, ಹೇಳಿಬಿಡು ಅಕ್ಕಾ

##
ಹೇಳುವರು ತಿಳಿದವರು,

ಭೂಮಿ ಗುಂಡು ಚೆಂಡಿನಂತೆ

ಸೂರ್ಯನ ಸುತ್ತ ತಿರುಗುವುದು ಬುಗುರಿಯಂತೆ

ಶನಿವಾರ ಸಂತೆಯಿಂದ ಅಮ್ಮ ತಂದ ಕೆಂಪು ಬುಗುರಿಯಂತೆ

ಸುತ್ತುವುದು ನಿಧಾನವಾಗಿ ಗಿರಿಗಿರಿ  

##
ಹೇಳುವರು ತಿಳಿದವರು ಭೂಮಿಯ ಒಂದು ತಿರುಗು,

ಆಗುವುದು ಒಂದು ದಿನ ಒಂದು ರಾತ್ರಿ

ಸೂರ್ಯನೆಲ್ಲಿ ತೆರಳುವನಕ್ಕಾ ಕತ್ತಲಲ್ಲಿ ಸೂರ್ಯನೆಲ್ಲಿರುವ?

ತಾಳ್ಮೆಯಿಂದ ಕಾಯೋ ತಮ್ಮಾ ಬಿಡಿಸಿ ಹೇಳುವೆ ವಿಸ್ಮಯವನ್ನ

##
ಹೇಳಿದ್ದಾರೆ ಹೀಗೆಂದು

ನಾವಿರುವ ಗುಂಡು ಭೂಮಿಯು

ಸೂರ್ಯನತ್ತ ಮುಖ ಮಾಡಲು,

ನಮಗೆಲ್ಲ ಬೆಳಕು ಹಗಲು

ನಮ್ಮಿಂದಾಚೆ ಇರುವ ಅರ್ಧ ಚೆಂಡು,

ಸೂರ್ಯನತ್ತ ತಿರುಗಲು,

ನಮಗೆ ಸೂರ್ಯನಿಲ್ಲ,

ಬೆಳಕೂ ಇಲ್ಲ, ಬರಿಯ ಕತ್ತಲು,

ರಾತ್ರಿ ಕವಿಯಲು.

##
ತಿಳಿಯಿತೆ ಸೂರ್ಯನೆಲ್ಲಿ  ಹೋಗುವನೆಂದು

ಹರಿಸಲು ಬೆಳಕು ಉಳಿದರ್ಧ ಜಗಕೆ

ನಿಜವೇ ಅಕ್ಕಾ ನೀ ಹೇಳುವುದೆಲ್ಲಾ ನಿಜವೆ?

ನಾನು ಕೇಳಿದ್ದೆಲ್ಲಾ

ತಿಳಿಯದು ತಮ್ಮಾ ನಿಜವೋ ಅಲ್ಲವೋ,

ನಾ ಓದಿದ್ದ ಪುಸ್ತಕಗಳೆಲ್ಲಾ

ಹೇಳಿರುವುದಿದೇ ತಮ್ಮಾ ಹೇಳಿರುವುದಿದೇ.

ಮತ್ತಷ್ಟು ತಿಳಿಯಿರಿ 

ಭೂಮಿಯು ಗೋಲಾಕಾರವಿದ್ದು, ಸೂರ್ಯನನ್ನು

ಎಂಟು ಇತರ ಗ್ರಹಗಳೊಂದಿಗೆ ಸೌರಮಂಡಲದಲ್ಲಿ

ಸುತ್ತುತ್ತದೆ.

ಸೂರ್ಯನ ಸುತ್ತ ಭೂಮಿಯ

ಒಂದು ಆವೃತ್ತವು ಒಂದು ವರ್ಷವಾಗುತ್ತದೆ.

ಸೂರ್ಯನ ಸುತ್ತ ತಿರುಗುವ ಭೂಮಿಯೂ ಸಹ,

ತನ್ನದೇ ಆದ ಆವೃತ್ತದಲ್ಲಿ ತಿರುಗುತ್ತದೆ. ಇದೇ ಒಂದು ತಿರುಗು 24 ಗಂಟೆಗಳಾಗುತ್ತದೆ.

ಅದುವೇ ಹಗಲು-ರಾತ್ರಿ. ಭೂಮಿಯ ಯಾವ ಭಾಗ ಸೂರ್ಯನನ್ನು ಎದುರಿಸುತ್ತದೋ ಅದು ಬೆಳಕಿನಲ್ಲಿರುತ್ತದೆ. ಸೂರ್ಯನಿಂದ ಮರೆಯಾಗುವ ಅರ್ಧ ಜಗತ್ತಿಗೆ ರಾತ್ರಿಯ ಕತ್ತಲು ಇರುತ್ತದೆ.

ಅಂದ ಮೇಲೆ ನಿಜ ಹೇಳಬೇಕೆಂದರೆ, ಸೂರ್ಯ ಕತ್ತಲಲ್ಲಿ, ರಾತ್ರಿಯಲ್ಲಿ ಎಲ್ಲಿಯೂ ಚಲಿಸುವುದಿಲ್ಲ.

ಈ ಪ್ರಯೋಗವನ್ನು ಮಾಡಿ ನೋಡಿ:

ಭೂಮಿಯು ಹೇಗೆ ಸೂರ್ಯನ ಸುತ್ತ ತಿರುಗುವುದು ಎಂಬುದನ್ನು ತಿಳಿಯಲು, ಹಗಲು ರಾತ್ರಿ ಹೇಗೆ ಆಗುವುದೆಂದು ಅರಿಯಲು ಇದನ್ನು ಮಾಡಿ ನೋಡಿ.

ಬೇಕಾಗುವ ಸಾಮಗ್ರಿಗಳು

ಒಂದು ರಬ್ಬರ್ ಚೆಂಡು

ಒಂದು ದೊಡ್ಡ ಟಾರ್ಚ್

ಫೆಲ್ಟ್ ಪೆನ್

ಒಬ್ಬ ಸ್ನೇಹಿತ

ಮಾಡುವುದೇನು?

ರಬ್ಬರ್ ಚೆಂಡನ್ನು ಭೂಮಿ ಎಂದು ತಿಳಿಯಿರಿ. ಫೆಲ್ಟ್ ಪೆನ್‌ನಿಂದ ಚೆಂಡಿನ ಸುತ್ತಲೂ ಖಗೋಳದಂತೆ ಎಲ್ಲ ಖಂಡಗಳನ್ನೂ ಬರೆಯಿರಿ.

ಚೆಂಡನ್ನು ಕೈಯಲ್ಲಿ ಹಿಡಿಯಿರಿ. ಸ್ನೇಹಿತನಿಗೆ ಟಾರ್ಚ್ ಬೆಳಕನ್ನು ಬೀರಲು ಹೇಳಿರಿ. ಟಾರ್ಚ್ ಕಿರಣವು ಸೂರ್ಯನ ಕಿರಣದಂತೆ ಚೆಂಡಿನ ಮೇಲೆ ಬೀಳುವುದು. ಚೆಂಡಿನ ಮೇಲೆ ಬೆಳಕು ಬಿದ್ದ ಅರ್ಧ ಭಾಗವಷ್ಟೆ ಬೆಳಕು ಕಾಣುವುದು. ಇನ್ನರ್ಧ ಭಾಗವು ಬೆಳಕಿಲ್ಲದೆ ಕಪ್ಪಾಗಿರುತ್ತದೆ. ಅಂದರೆ, ಭಾರತ ಖಂಡದ ಮೇಲೆ ಸೂರ್ಯನ ಬೆಳಕು ಬೀಳುವಾಗ

ಭೂಮಿಯ ಇನ್ನರ್ಧ ಭಾಗದಲ್ಲಿರುವ ಅಮೇರಿಕಕ್ಕೆ ರಾತ್ರಿಯ ಕತ್ತಲಿರುತ್ತದೆ.

ಭಾರತವು ಸೂರ್ಯನಿಂದ ಸರಿಯುತ್ತ ತಿರುಗಿದಾಗ ಯೂರೋಫ್, ಆಪ್ರಿಕಾ ಖಂಡಗಳಿಗೆ ಸೂರ್ಯನ ಬೆಳಕು ತಟ್ಟುತ್ತದೆ.

ಭೂಮಿ ಮತ್ತೂ ತಿರುಗಿದಾಗ

ಅಮೇರಿಕಕ್ಕೆ ಬೆಳಕು ಬಿದ್ದು, ಭಾರತವನ್ನು ಕತ್ತಲು ಆವರಿಸುತ್ತದೆ. ಚೆಂಡನ್ನು ಒಂದು ಪೂರ್ಣ ಸುತ್ತ ತಿರುಗಿಸಿದಾಗ ಭಾರತಕ್ಕೆ ಮತ್ತೆ ಬೆಳಕು ಬರುತ್ತದೆ.

ಇದುವೆ ನಿತ್ಯವೂ ಭೂಮಿ ತನ್ನ ಅಕ್ಷದಲ್ಲಿ ಸೂರ್ಯನ ಸುತ್ತಲೂ ತಿರುಗುವಾಗ ಆಗುವ ದಿನಚರಿ. ಈ ಸುತ್ತವ ಸಮಯವೇ ಭಾರತಕ್ಕೂ ಮತ್ತು ಇನ್ನೆಲ್ಲಾ ರಾಷ್ಟ್ರಗಳಿಗೂ ಆಗುವ ಒಂದು ಹಗಲು-ಒಂದು ರಾತ್ರಿಯ ಅನುಭವ.

ಈಗ ತಿಳಿಯಿತೇ ಸೂರ್ಯನಿಂದ ದಿನ ರಾತ್ರಿ ಹೇಗಾಗುವುದೆಂದು?

##
* License: [CC-BY]
* Text: Roopa Pai
* Illustration: Greystroke
* Translation: Vasantha Kalbagal
* Language: kn

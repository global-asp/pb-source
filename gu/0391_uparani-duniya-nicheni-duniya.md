# ઉપરની દુનિયા, નીચેની દુનિયા

##
રવિવારની બપોર પડે એટલે ફાતીમાને મજામજા. બપોરે કોફ્તા અને બીન્સનું ભોજન દાબ્યું હોય ને મા છાપું વાંચતાં સોફા પર જમાવે, અને બાબા નીંદર લેવા હળવેકથી સરકી ગયા હોય.

##
ફાતીમા પોતાની ચોપડી લઇને ઘર પાસેના વનની હરિયાળીમાં જતી રહે. જંગલનાં જીવ તો બધાં જંપી ગયાં હોય એટલે ફાતીમાબેન તો, બસ, ઝાડવાંઓથી ઘેરાયેલાં પડ્યાંપડ્યાં મૉજ કરે.

##
ફાતીમા અર્જુનના ઝાડની છાયામાં બેસીને ઉપર ઘટાટોપ પાંદડાંની લીલા નીરખ્યા કરે. માએ તો દીકરીને કહી રાખેલું કે, “જોજે, ભૂલેચૂકેય ડાળી ઉપર ચડતી નહીં. નીચે બેસવામાં સલામતી છે“. ઉપરની દુનિયામાં બીક લાગે એવું તે શું હશે એની ફાતીમાને કશી ગતાગમ નહોતી.

પણ એ દહાડે એવું બન્યું કે ફાતીમાના અચંબાનો પાર ન રહ્યો. ચોપડીનું પાનું ફેરવ્યું ત્યાં તેના માથા પર ઉપર ભમ્મ કરતુંક કંઇક પડ્યું!

માથે હાથ ફેરવતાં એ બૂમ પાડી ઊઠી, ‘ઓ બાપ રે!’ અરે, એ તો ઉપરથી વટાણા જેવડી સાવ ટચૂકડી એક ચોપડી પડી હતી.

##
ફાતીમાએ ઉપર જોયું તો રૂંછાદાર એક જનાવર દેખાયું; એ પાંદડાંની ઘટામાં છુપાવા મથતું હતું.

“એ ભાઇ! આ તમારી ચોપડી છે?” ઉપરની દુનિયામાં ધારીધારીને જોતાં ફાતીમાએ પૂછ્યું. પણ કોઇ જવાબ મળ્યો નહીં.

##
વટાણાના દાણા જેવડી ટચૂકડી એ ચોપડી તો ઉપરની દુનિયામાં વસતી ગોપા નામે એક ઉંદરડીની હતી.

ગોપાનું પોતાનું નાનકડું ઘર પણ અર્જુનના ઝાડ ઉપર સુંવાળાં સૂકાં પાંદડાં અને ડાળખાંનું બનાવેલું હતું. ઉંદરબાઇ તો ઘણીવાર ફાતીમાને વાંચતી જોતાં. એને ફાતીમાના વાળમાં બાંધેલી પીળી રિબન બહુ ગમતી.

##
પણ ગોપાની માએ એને ચેતવી હતી કે નીચેની દુનિયા તો ભારે જોખમભરેલી છે.

બધાં પ્રાણીઓ ફાતીમાથી અને બીજાં માણસોથી ડરતાં અને નીચેની દુનિયાવાળાંથી છુપાઇને રહેવાનો પ્રયત્ન કરતાં.

##
રવિવાર હતો. ગોપા ઉંદરડી લીલાં પાંદડાંના હીંચકે હીંચકતી બેઠી બેઠી ચોપડી વાંચતી હતી. છેલ્લું પાનું ફેરવવા જતી હતી ત્યાં પવનનો એક ઝપાટો આવ્યો અને ચોપડીને તેના પંજામાંથી ઉડાડતી ગયો. ચોપડી તો નીચે ગઇ અને ભમ્મ... કરતીક ફાતીમાના માથામાં વાગી.

ગોપા ઉંદરડીની પૂંછડી ધ્રૂજી, અને કાન સરવા થયા. ઉપરની દુનિયા અને નીચેની દુનિયાએ કોઇ દિવસ ભેગાં ન થવું જોઇએ એવો વિચાર કરીને ગોપાબાઇએ તો ઘરનાં બારણાં બંધ કરી દીધાં.

##
ફાતીમા ઝાડવે તો ન ચડી, પણ આંખો ઝીણી કરીને ચોપડી વાંચવાનો પ્રયત્ન કરવા લાગી. પણ ચોપડીના અક્ષર તો સાવ ઝીણકા હતા. પછી તો એને થયું કે, ‘ચાલ ને, ઉંદરડીની ચોપડી એને પાછી આપી દઉં’.

ફાતીમા તો ભારે ચતુર, હો ભાઇ! વળતે દિવસે એણે તો પાંચ મોટા ચળકચળક થતા ફુગ્ગા પોતાની કમરે બાંધ્યા, અને ઘડીકમાં તો બેનબા ઊડવા લાગ્યાં – ઉપરની દુનિયા ભણી!

ઊંચે, ઊંચે ને ઊંચે ઊડતી ફાતીમા તો પહોંચી ગઇ આજુબાજુનાં ઝાડવાંની ટોચે.

##
ગોપા ઉંદરડીબેન પોતાની પૂંછડી સાફ કરતાં હતાં ત્યાં તો પાંચ ચળક્ઝળક ફુગ્ગા દેખાયા! ગેલમાં આવીને એણે વિચાર કર્યો, ‘અરે, આ તો ફુગ્ગા! તે શું કોઇની વરસગાંઠ હશે?’. પણ, આ વળી શું? રિબન સાથે તો પેલી પીળી રિબનવાળી છોકરી બાંધેલી છે!

એણે તો બૂમરાણ મચાવ્યું, “ભાગો રે ભાઇ, ભાગો! અરે, નીચેની દુનિયાનાં માનવીઓ તો અહીં પહોંચી ગયાં!”

##
પણ ફાતીમાની ઝડપ ગોપા કરતાં વધુ હતી; એ તેની નજીક પહોંચી ગઇ. ફાતીમાએ પેલી ટચૂકડી ચોપડી ગોપાને ધરીને પૂછ્યું, “તારી છે આ ચોપડી?”

ગોપાએ તો ચોપડી ઝ્બ્બ દઇને ઝાલી લીધી અને એ હસી પડી. ફાતીમાના મોં પર ખુશીનો મલકાટ હતો. ગોપા પોતાની રિબન ધારીધારીને જોતી હતી એ ફાતીમા જોઇ ગઇ એટલે એણે એક રિબન ગોપાની પૂંછડી પર સરસ રીતે બાંધી દીધી. પછી તો ફાતીમા અને ગોપા એકબીજાના હાથ પકડીને ફરવા નીકળી પડ્યાં.

##
ફાતીમા અને ગોપા તો જંગલના ઝાડવેઝાડવે કૂદવા લાગ્યાં અને બાંકે નામનું એક ચામાચીડિયું ઝાડ ઉપર લટકતું ઊંઘતું હતું એની મસ્તી કરી. બાંકેને આ અટકચાળું ન ગમ્યું. તીણો અવાજ કરીને એ તો બીજી ડાળ પર જઇને લટકી ગયું.

એ મનોમન બોલ્યું, ‘આ છોકરીઓ મને જંપવા નહીં દે’. પછી તો ચામાચીડિયાભાઇ ઊડીને દૂરના એક અંજીરના ઝાડે જઇને લટકી ગયા ને મીઠાં રસદાર ફળ કરડવા લાગ્યા.

##
રસ્તામાં જંગલી કીડીઓ કતારબંધ જતી હતી એને પાર કરવામાં ગોપા ઉંદરડીએ ફાતીમાને મદદ કરી. આ કીડીઓ તો એટલી કામગરી કે બે ઘડી થોભીને ‘રામ રામ’ પણ કહેવા રોકાણી નહીં. પરપોટા જેવી કાયા અને લાંબા પગવાળી આ કીડીઓ ઝાડની ડાળીડાળીએ ફરી વળતી.

આ કીડીઓને ટોળી બનાવીને ભમવું બહુ ગમે. મોટાંમોટાં પાંદડાં ભેગાં કરીને એને સીવીને હૂંફાળા માળા તૈયાર કરે.

##
પછી તો, એમને ફીરકી નામે દેડકાનો ભેટો થયો.

ફાતીમાને થયું, “માળો, આ તો અસ્સલ મેઘધનુષ જેવો દેખાય છે! પીળા પગ, રાતી આંખો, ને વળી ભૂરી કાયા! ફીરકીને તો પોતાના મુલકમાં એક માનવી આવેલું જોઇને એટલી તો નવાઇ લાગી કેડાળીની પકડ એનાથી લગભગ છૂટી જ ગઇ. હળવેકથી અવાજ કરતોકને તે એક તીડ ઉપર જઇને ત્રાટક્યો: બસ, એને તો ભોજન મળી ગયું!

ફાતીમા બોલી, “મને તો એમ કે અમારી નીચેની દુનિયામાં જ દેડકાં હોય છે.” પોતાના ઘરની નાની તળાવડીનાં દેડકાંનો પીછો કરવાની ફાતીમાને બહુ મજા આવે!

##
એવામાં દૂર બેઠેલ હરિ નામનો ચિલોત્રો એમને જોયા કરતો હતો. એ પંખીને ફાતીમા ને ગોપાની સાથે દોસ્તી કરવાની ઇચ્છા થઇ! ચિલોત્રાભાઇ બહુ મૈત્રીભાવવાળા ખરા, પણ ભાઇ, એમનો અવાજ એટલો મોટો કે કેટલાંક પ્રાણીઓ એમનાથી દૂર રહેવાનું પસંદ કરે. પણ ગોપા અને ફાતીમાને તો એવો અવાજ જરાય નડતો નહોતો.

##
આ બધું જોયા પછી ફાતીમાને થયું, ‘આ ઉપરની દુનિયા કાંઇ ડરામણી તો નથી જ. મને ગાંડીને તો આવી ખબર જ નહોતી!’અને ગોપા ઉંદરડીને વળી એવો વિચાર આવ્યો કે, ‘આ નીચેની દુનિયાના લોકો તો બહુ સારા છે. આપણે હવે કાંઇ બીવા જેવું નથી, હોં!’

એવામાં વળી કોઇના ધ્રુસકાનો અવાજ આવ્યો.

ગોપાએ સરવા કાને સાંભળ્યું તો ખ્યાલ આવ્યો કે, ‘અરે, આ તો વદિયા રડતો લાગે છે’. બેઉ મિત્રો વદિયા પાસે પહોંચી ગયાં જોયું તો લીલો મજાનો એક સાપ; તેનું જ નામ વદિયા.

##
ગોપાએ પૂછ્યું, “શું થયું છે તને, વદિયા? રડે છે કેમ?”

વદિયા રડતાંરડતાં બોલ્યો, “અરે, જુઓ તો ખરા, કો’ક માણસો આ ઝાડવું કાપીને લઇ ગયા. મારું તો એમાં ઘર હતું. હવે હું ક્યાં જાઉં?”

બાંકે, દીપુ ને બીજાં પ્રાણીઓ પોતપોતાના ઘરમાંથી ડોકાઇને આ બધું જોતાં હતાં.

“અરે ભાઇ, ઓલા માણસો મોટો રસ્તો બનાવે છે ને એટલે એમણે મારું ઝાડવું કાપી નાખ્યું.”

‘એલા, આ તો આપણાં ઘર કપાવા મંડ્યાં!’ ઉપરની દુનિયામાં તો હાહાકાર થઇ ગયો.

##
ગોપા બોલી: “ચાલો, આપણે વદિયા સાપને મદદ કરીએ.”

ફાતીમા, ગોપા અને એમનાં નવાં દોસ્તારોએ તો પછી વદિયા સાપ માટે નવું દર શોધી કાઢવા એક ટુકડી બનાવી. ખૂબ શોધ કરી પછી એક ઝાડમાં બાંકોરું જોયું: બસ, એ વદિયાનું નવું ઘર! ફાતીમાએ તો સુંવાળાં લીલાં પાંદડાં ને પીળાં ફૂલો દરમાં પાથરી દીધાં. વદિયાને પીળો રંગ બહુ ગમે ને, તેથી જ સ્તો!

વદિયાને તો નવું રહેઠાણ બહુ ગમી ગયું. “અરે ભાઇ, મને તો ખબર જ નહોતી કે મારે આટલાં બધાં દોસ્તારો છે! ચાલો, ઉજાણી કરીએ.”

##
અને પછી તો સરસ મજાની જ્યાફત થઇ ગઇ. બધાં પ્રાણીઓ પોતાની મનગમતી વાનગી લાવ્યાં. ગોપા શીંગ લાવી, તો હરિભાઇ ફળ લઇને આવ્યા. અને, ભાઇ, બાંકે ચામાચીડિયું તો ઊંઘણશી: એ કાંઇ ન લાવ્યું. પેલાં કીડીબાઇ તો બેસવા માટે સરસ મજાની નાનીનાની ગાદીઓ ગૂંથીને લાવ્યાં. ફીરકી દેડકો તો તીડ લઇને જ આવે ને! પણ, ના, કોઇને ઉજાણીમાં તીડ નહોતાં ખપતાં. અને ફાતીમાબેને તો ફુગ્ગા જ લાવવાના હોય ને!

પહેલવહેલી વાર એવું લાગ્યું કે ઉપરની દુનિયા અને નીચેની દુનિયા – બધું એક જ છે!

##
ઉપરની દુનિયામાં વસનારાં ફાતીમાનાં દોસ્તોને આપણે મળીએ:

ગોપા અને તેનાં દોસ્તારો ભારતનાં વિશાળ ઘટાટોપ જંગલોમાં ઝાડવાંની ટોચે વસે છે. એટલે કે, માણસોની જેમ એ બધાં નીચે ધરતી પરની દુનિયામાં નથી વસતાં. એ તો બધાં ઝાડવાંની ઝૂલતી ડાળોમાં ને ફરફર થતાં પાંદડાંઓમાં આવેલી ઉપરની દુનિયાના વસનારાં છે.

જંગલની ઘટાટોપ ઝાડીમાં રહેનારાં ઘણાં પ્રાણીઓ તો ઝાડના મથાળે વસવાટ કરે છે. આ બધાં જાનવરો ચાલાક હોય છે, કોઇ ન જુએ તેમ ઝાડવાંમાં છૂપાતાં એમને બહુ આવડે. એટલે એમને જોવા પામો તો તો તમે બહુ નસીબદાર. ધીરજ ધરવી પડે!

વિજ્ઞાનના અભ્યાસીઓ જંગલનાં વૃક્ષો વિશે જાણવા આવે ત્યારે એમણે ઊંચાંઊંચાં ઝાડ ઉપર ચડવા માટે દોરડાં કે નીસરણીનો ઉપયોગ કરવો પડે છે. કેટલાક તો ગરમ હવા ભરેલાં જબરાં બલૂનનો ઉપયોગ કરીને ઝાડની ટોચે પહોંચે. હવે ખ્યાલ આવ્યો ને કે ફાતીમા કમરે ફુગ્ગા બાંધીને ઉપર કેવી રીતે પહોંચી હશે!

##
ચાલો, જંગલનાં ઝાડ પર રહેનારાં થોડાં પ્રાણીઓને ઓળખીએ:

મલબારી ઉંદર: આ રુંવાટીવાળો ઉંદરને જ્યાં કોઇ ખલેલ ન પહોંચાડે ત્યાં એકલવાયા જંગલમાં રહેવું પસંદ છે. એને ફળફળાદિ બહુ ભાવે, અને કોઇકવાર સૂકા મરી પણ ઠોલે. શાહુડીની માફક શરીરને વીંટાળીને પણ પૂંછડી બહાર રાખીને એ સૂવે.

ચિલોત્રો: રંગબેરંગી આ પક્ષીની ચાંચ લાંબી ને મજબૂત હોય છે. બધાંની સાથે હળીમળી જવાનું શોખીન આ પક્ષી ફળો તો મજાથી આરોગે, પણ એને જીવજંતુ ને ટચૂકડાં પ્રાણીઓ પણ બહુ ભાવે. ઝાડમાં કાણાં હોય ત્યાં એ માળા બાંધે. બચ્ચાં જન્મે ત્યારે રક્ષણ માટે માટીની દીવાલની આડશ કરી નાખે છે – જાણે ઘર જ ન ચણ્યું હોય!

##
લીલો સાપ: ઝાડ ઉપર રહેનારો એક પાતળો લીલો સાપ લીલોતરીમાં સહેલાઇથી છુપાઇ જઇ શકે છે. બહુ ધીમે ચાલે. આપણા દેશમાં તો દેખાય છે જ, પણ શ્રીલંકા, બાંગ્લાદેશ, મ્યાનમાર, થાઇલૅન્ડ, કમ્બોડિયા અને વિયેતનામમાં પણ તેનો વસવાટ છે.

વૃક્ષારોહી દેડકો: કેટલાંક દેડકાં ઝાડ પર રહેનારાં હોય છે. જુદાજુદા રંગનાં આ જીવની જીભ સફેદ હોય, લાલ કે પીળી આંખો હોય, અને ભૂખરા પગ હોય. તમારી નાની હથેળીથી અરધા કદનો આ દેડકો હોય છે. આવા નાના કદને કારણે કૂણીકૂણી ડાળો પર એ કૂદી શકે છે. એનું મોટા ભાગનું જીવન ઝાડ ઉપર વીતે છે.

વડવાગોળ: આ પ્રાણી ઝાડની ડાળીએ ઊંધું લટકે છે. એને દુનિયા કેવી લાગતી હશે એનો વિચાર આવે છે? ફળફળાદિ ખાવાં અને ઝાડમાં વસવું એમને બહુ ગમે. અને એ બહુ મોટો અવાજ પણ કાઢી શકે છે. તમે બહુ દૂર સુધી એમનો અવાજ સાંભળી શકો. એમની જોવાની અને સૂંઘવાની ઇંદ્રીય તીવ્ર હોય છે. ફૂલો ને ફળોનાં પરાગનયનનું કામ એ કરે છે તેથી આપણે માટે તો એ બહુ ઉપયોગી પ્રાણી ગણાય.

##
* License: [CC-BY]
* Text: Padmaparna Ghosh
* Illustration: Sunaina Coelho
* Translation: Jayant Meghani
* Language: gu

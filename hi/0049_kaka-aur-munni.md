# काका और मुन्नी

##
पंजाब के किसी गाँव में गेहूँ के खेतों के पास एक गुलमोहर के पेड़ पर मुन्नी गौरैया अपने घोंसले के पास बैठी थी। अपने तीन अनमोल छोटे-छोटे अंडों की निगरानी करती वह उनसे चूज़ों के निकलने का इंतज़ार कर रही थी। मुन्नी सुर्ख लाल फूलों को देखती खुश हो रही थी कि तभी ऊपर की डाल पर एक काला साया दिखा। वह गाँव का लफंगा, काका कौवा था। मुन्नी घबराकर चीं-चीं करने लगी।

##
“ए मुन्नी! परे हट, मैं तेरे अंडे खाने आया हूँ,” वह चहक कर बोला। मुन्नी समझदार गौरैया थी। वह झटपट बोली, “काका किसी की क्या मजाल कि तुम्हारी बात न माने? लेकिन मेरी एक विनती है। मेरे अंडों को खाने से पहले तुम ज़रा अपनी चोंच धो आओ। यह तो बहुत गन्दी लग रही है।”

##
काका खुद को बहुत बाँका समझता था। उसे यह बात अच्छी नहीं लगी कि वह सा़फ -सुथरा नहीं दिख रहा। वह झटपट पानी की धारा के पास पहुँचा। वह धारा में अपनी चोंच डुबो ही रहा था कि धारा ज़ोर से चिल्लाई, “काका! रुको! अगर तुमने अपनी गन्दी चोंच मुझ में डुबोई तो मेरा सारा पानी गन्दा हो जायेगा। तुम एक कसोरा ले आओ। उस में पानी भरकर अपनी चोंच उसी में धो लो।”

##
धारा की बात सुनकर काका गाँव के कुम्हार के पास गया और बोला,

“अजी ओ कुम्हार प्यारे,
काका आया पास तुम्हारे
एक कसोरा तुम बनाओ
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें
और जान जायें
मैं हूँ सबसे बाँका
सबसे छैला कौवा!”

कुम्हार बोला, “मैं तो बड़ी खुशी से तुम्हारे लिए कसोरा बनाऊँ, लेकिन मुझे उसके लिए मिट्टी की ज़रूरत है। तुम ज़रा फटाफट मिट्टी ले आओ।”

##
काका जंगल में जा पहुँचा। उसे नुकीले सींगो वाला एक हिरन दिखा तो वह उससे बोला,

“अरे दोस्त! ओ हिरन प्यारे
काका आया पास तुम्हारे
अपना सींग मुझे दे दो
जिससे थोड़ी मिट्टी खोदूँ
और कुम्हार को दे दूँ
जिससे बनाये वो एक कसोरा
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें
और जान जायें
मैं हूँ सबसे बाँका
सबसे छैला कौवा!”

हिरन चिढ़ कर बोला “अरे अकलमन्द की पूँछ, ज़रा यह बता तो सही कि जब तक मैं ज़िन्दा हूँ तू मेरा सींग कैसे ले सकता है?”

##
काका जंगल में जा पहुँचा। उसे नुकीले सींगो वाला एक हिरन दिखा तो वह उससे बोला,

“अरे दोस्त! ओ हिरन प्यारे
काका आया पास तुम्हारे
अपना सींग मुझे दे दो
जिससे थोड़ी मिट्टी खोदूँ
और कुम्हार को दे दूँ
जिससे बनाये वो एक कसोरा
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें
और जान जायें
मैं हूँ सबसे बाँका
सबसे छैला कौवा!”

हिरन चिढ़ कर बोला “अरे अकलमन्द की पूँछ, ज़रा यह बता तो सही कि जब तक मैं ज़िन्दा हूँ तू मेरा सींग कैसे ले सकता है?”

##
काका को ज़ोरों की भूख लगी थी, वह तेज़ी से मँडराया तभी...

उसे दो ख़तरनाक से कुत्ते दिखे। काका फ़ौरन उनके पास जा पहुँचा और उनकी खुशामद करने लगा,
“अजी ओ भैया कुत्ते प्यारे,
काका आया पास तुम्हारे
आज तुम्हें दावत खिलवाऊँ
मोटा-ताज़ा हिरन दिखाऊँ,
बस सींग उसका मैं ले लूँगा
उससे थोड़ी मिट्टी खोदूँगा
मिट्टी कुम्हार को दे दूँगा
जिससे बनाये वो एक कसोरा
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें
और जान जायें
मैं हूँ सबसे बाँका
सबसे छैला कौवा!”

##
“इतनी गर्मी में तो यह बहुत कड़ा काम है,”
कुत्ते बड़बड़ाए, “हिरन मारने के लिए हमें ताकत चाहिए। जाओ थोड़ा दूध ले आओ, फिर सोचते हैं।”

##
अब काका भूसा खा कर जुगाली कर रही भैंस के पास पहुँचा और बोला,

“नमस्ते भैंस दीदी प्यारी,
काका आया शरण तुम्हारी
मुझको दे दो थोड़ा दूध
कुत्तों को पिलाने के लिए
मुझे उनकी मदद चाहिए
हिरन को मारने के लिए
जिसके सींग मैं ले लूँगा
थोड़ी मिट्टी खोद लूँगा
मिट्टी कुम्हार को दे दूँगा
वो बनाएगा एक कसोरा
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें
और जान जायें
मैं हूँ सबसे बाँका
सबसे छैला कौवा!”

##
“सूखा पुआल खा कर दूध कहाँ से दूँ? हाँ थोड़ी रसीली घास खाने को मिल जाए तो मैं ज़रूर तुम्हें दूध दे दूँ,” भैंस ने रम्भा कर जवाब दिया।

##
यह सुनकर काका उगी घास के ऊपर मँडराया और बोला,

“बहना मेरी ओ घास प्यारी,
काका आया शरण तुम्हारी
चलो ज़रा तुम साथ मेरे
भैंस बेचारी है दुखियारी
भूसा खा-खा सूख गई है
मुझे उसका दूध चाहिए
कुत्तों को पिलाने के लिए
कुत्तों की मुझे मदद चाहिए
हिरन को मारने के लिए
उसके सींग मैं ले लूँगा
थोड़ी मिट्टी खोद लूँगा
मिट्टी कुम्हार को दे दूँगा
जिससे बनाएगा वो एक कसोरा
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे 
और काँव-काँव चिल्लाऊँ
ताकि सभी सुनें और जान जायें 
मैं हूँ सबसे बाँका सबसे छैला कौवा!”

##
“लेकिन तुम मुझे काटोगे कैसे?” घास फुसफुसाई, “पहले लुहार से हँसिया तो ले आओ।”

अब तक काका को बहुत ज़ोर की भूख लग चुकी थी,

##
वह झपटता हुआ लुहार के पास पहुँचा और बोला,

“सलाम चचा लुहार प्यारे,
काका आया पास तुम्हारे
एक हँसिया दे दो मुझे
घास काट सकूँ जिससे
उसको अपने साथ ले जाऊँ
भूखी भैंस को खिलाऊँ
मुझे उसका दूध चाहिए
कुत्तों को पिलाने के लिए
कुत्तों की मुझे मदद चाहिए
हिरन को मारने के लिए
उसके सींग मैं ले लूँगा
थोड़ी मिट्टी खोदने के लिए
और कुम्हार को दे दूँगा
एक कसोरा बनाने के लिए
जिसमें मैं पानी भर लाऊँ
अपनी गन्दी चोंच धुलाऊँ
फिर खा लूँ मुन्नी के अंडे
और काँव-काँव चिल्लाऊँ
ताकि सभी सुनें और जान जायें
मैं हूँ सबसे बाँका सबसे छैला कौवा!”

##
बाकी सभी की तरह लुहार भी मुन्नी के अंडों को बचाना चाहता था। उसने कहा, “अभी बनाता हूँ हँसिया। तुम ज़रा पीछे जाकर भट्ठी का दरवाज़ा खोलो और इस लोहे के टुकड़े को उसमें रख दो”

##
काका ने खुशी-खुशी भट्ठी का दरवाज़ा खोला। तभी हवा का तेज़ झोंका आया और काका भट्ठी के कोयलों पर उलटा जा गिरा। उसकी पूँछ जल गयी। पूँछ की आग बुझाता काका चीखा,

                                                         “हाय हाय! मेरा पुंजा सड़या!
                                                         ओए होए! मेरा पुंजा सड़या!”
                                                       पंजाबी में इसका मतलब होता है,
                                                         “हाय रे मेरी पूँछ जल गयी!”

##
                            घमंडी काका नहीं चाहता था कि लोग जान जाएँ कि उस की पूँछ जल गई है।

                                  वह उस गाँव से बहुत दूर उ़ड गया और फिर कभी वापस नहीं आया।

##
कोलाज क्या होता है?

इस किताब में आपने जितने भी चित्र देखे वह कोलाज
(Collage) हैं। कोलाज, अलग-अलग चीज़ों के टुकड़ों को जोड़कर एक नयी तस्वीर को बनाने का एक तरीका होता है। यह चीज़ें हाथों से बनी या इस किताब की तरह छपा हुआ काग़ज, अखबार और मैगज़ीन की कतरनें, पुराने कार्ड, छायाचित्र, कपड़ा, रिबन, सूखे फूल या पत्ते, या आसानी से मिल जानेवाली कोई भी चीज़ हो सकती है!

कोलाज  शब्द फ़्रेंच शब्द  कोले  से बना है जिसका अर्थ है- चिपकाना। एक कोलाज बनाने के लिए अलग-अलग चीज़ों, उन्हें काटने के लिए कैंची और फिर उन्हें चिपकाने के लिए ढेर सारे गोंद की ज़रूरत होती है।

इस पृष्ठ में चार तत्वों वायु, जल, पृथ्वी और दहकते हुए सूर्य को दर्शाया गया है। जैसे इस किताब में कागज़ के टुकड़ों का इस्तेमाल हुआ है वैसे ही तुम कागज़ के टुकड़े
ढूँढकर अपना खुद का कोलाज बनाओ!

##
* License: [CC-BY]
* Text: Natasha Sharma
* Illustration: Natasha Sharma
* Translation: Vartul Adishesh Dhaundiyal
* Language: hi

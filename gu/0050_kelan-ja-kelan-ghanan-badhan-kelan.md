# કેળાં જ કેળાં.. ઘણાં બધાં કેળાં

##
શ્રીંગેરી શ્રીનિવાસનો દિવસ આજે ખૂબ જ ખરાબ હતો.

કોઇને પણ એના ખેતરમાં ઊગતાં મીઠાં, પાકાં કેળાં નહોતાં જોઇતાં.

##
તેના પરિવારને નહીં.

ના તો તેના પાડોશીને.

ના તેના મિત્રોને.

##
ના તો એ વેપારીઓને કે જે દૂરનાં બજારોમાં કેળાં વેચી શકતા હતા.

અને તેની ગાયોને પણ જોઇતાં નહીં.

##
તો સૌએ કહ્યું "આભાર, બસ હવે, તમારા કેળાં ખૂબ મીઠાં મજાનાં છે પણ અમે બહુ ખાધાં. આનાથી વધારે નહીં ખવાય. ''

##
બિચારો શ્રીંગેરી શ્રીનિવાસ!

હવે આ કેળાંની ભરપૂર ઉપજનું શું કરવું?

##
તેણે નક્કી કર્યું કે ગામની નજીક એક ડોડ્ડુરૂ નામનું શહેર છે ત્યાંના ખેડૂત કેન્દ્ર પાસેથી મદદ મેળવીશ.

##
અને તે સરસ મજાનાં કેળાં તેના ગાડાંમાં ભરીને ઉપડ્યો. વિચારતો હતો કે જરૂર ત્યાં મને કોઇ સારો રસ્તો સુઝાડશે.

##
થોડા દિવસો પછી, શ્રીંગેરી શ્રીનિવાસ ખુશખુશાલ ઘેર પાછો આવ્યો.

તેણે તેના ખેતરમાં ફરીથી કેળાંની ખેતી શરૂ કરી.

##
પરંતુ આ વખતે તેણે કેળાં ખાવા માટે કોઇને પણ ના પૂછયું.

##
તેના પરિવારને પણ નહીં.

ના તો તેના પાડોશીને.

ના તો તેના મિત્રોને.

##
ના તો એ વેપારીઓને જે દૂરના બજારોમાં કેળાં વેચી શકતા હતા.

અને તેની ગાયોને પણ નહીં !

##
બધાને ખૂબ આશ્ચર્ય થયું.

આખરે આટલાં બધાં કેળાં જાય છે ક્યાં ?

##
એક દિવસ તેના પાડોશી શિવન્નાએ પોતાને ઘેર મોટી પૂજાનું આયોજન કર્યું.

##
પૂજારીએ ભગવાનને પ્રસાદ ધરાવવા ૧૦૮ પાકાં કેળાં મંગાવ્યાં.

##
શિવન્ના તરત શ્રીંગેરી શ્રીનિવાસ પાસે દોડ્યો.

"મને માફ કરો. મેં પહેલા ના પાડી, પણ હવે મારે ૧૦૮ પાકાં કેળાં જોઇએ છે. મને મદદ કરશો?"

##
શ્રીંગેરી શ્રીનિવાસે દાઢી પર હાથ રાખી ખૂબ વિચાર્યું.

"આમ તો મારાં ખેતરના પાકની કાપણી થઇ ચૂકી છે. પણ જોઉં છું, મારાથી બનતો પ્રયત્ન કરીશ. તમે પૂજા શરૂ કરો. હું ચોક્કસ આવીશ."

##
પૂજા શરૂ થઇ.

આખું ગામ પૂજા માટે આવ્યું.

પૂજારીએ મંત્રો શરૂ કર્યા.

##
જલ્દી જ ભગવાનને કેળાં ધરાવવાનો સમય થઇ ગયો.

##
ત્યારે જ શ્રીંગેરી શ્રીનિવાસ એક મોટો થેલો લઇને આવી પહોંચ્યો.

##
થેલામાંથી તેણે સંભાળીને ૨૭ પેકેટો બહાર કાઢ્યાં અને હવનકુંડની પાસે મૂકી દીધાં.

દરેક પેકેટ ખૂબ સરસ રીતે કેળાંના પાનમાં વીંટાળેલું હતું.

દરેક પેકેટ પર લખેલું હતું-

"ઉત્તમ ગુણવત્તાવાળો કેળાંનો હલવો, એસ. એસ. ફાર્મ્સ"

##
શ્રીંગેરી શ્રીનિવાસે એક પેકેટ પુરોહિતને આપ્યું.

##
"દરેક પેકેટમાં ૪ કેળાંનો માવો છે. કુલ ૨૭ પેકેટ છે. તો આ રહ્યાં તમારા ૧૦૮ પાકાં કેળાં!"

##
પુરોહિત તો અવાક જ રહી ગયા.

અને બિચારા મંત્રો જ ભૂલી ગયા.

બધાં જ ચૂપ હતાં. એવામાં એક છોકરી ખડખડાટ હસવા લાગી.

##
થોડીવારમાં તો આખું ગામ હસવા લાગ્યું. અને સૌ તાળી પાડવા લાગ્યા.

##
હવે આપણને સૌને ખબર છે કે શ્રીંગેરી શ્રીનિવાસ તેના કેળાંના પાકનું શું કરે છે!

##
શું તમે જાણો છો ?

કેળાં વિશેની હકીકત.....

કેળાંનું અંગ્રેજી નામ 'બનાના' અરબી ભાષાના 'આંગળી' શબ્દ પરથી પડ્યું છે.

વિશ્વભરમાં ભારત કેળાંનું સૌથી મોટું ઉત્પાદક કેન્દ્ર છે. અહીં ૧૨૦ જાતનાં કેળાં ઊગે છે.

ત્રિચીમાં નેશનલ રિસર્ચ સેન્ટર ઓફ બનાનાઝમાં ૧૧૨૦ કેળાંની જાતનો સંગ્રહ છે.

કેળાંમાં ખનિજ છે જે મગજને શક્તિશાળી બનાવે છે. કેળાં વિદ્યાર્થીઓને સજાગ બનાવી અને સ્ફુર્તિ આપે છે.

ઘણી ભારતીય મિઠાઈઓ કેળાંમાંથી બને છે. કેરળમાં કેળાં પાયસમ, કર્ણાટકમાં બનાના રસાયણ કેળાંનો હલવો, રવા કેળાં- ગોળની મિઠાઈ. શું તમે બીજી મિઠાઈઓના નામ જાણો છો?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Ragini Chhaya
* Language: gu

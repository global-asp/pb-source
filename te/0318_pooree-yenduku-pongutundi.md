# పూరీ ఎందుకు పొంగుతుంది?

##
అదితి, ఆరవ్ లకి పూరీలంటే ఇష్టం.
హల్వా-పూరీ, పాయసం-పూరీ, శ్రీఖండ్-పూరీ, ఎంత రుచిగా ఉంటాయో!

ఛోలే-పూరీ లేక ఆలూ-పూరీ, లొట్టలేస్తూ తినవచ్చు!

దేనితో తిన్నా పూరీలు చాలా రుచిగా ఉంటాయి. పూరీలు వేగుతూంటే వచ్చే వాసన! ఓహ్, చాలా బాగుంటుంది. ఒక్కసారి బంగారు రంగులో, కర కరలాడే, పొంగిన వేడి వేడి పూరీలని చూడగానే అదితి, ఆరవ్ గుండ్రంగా ఉన్న , బాగా పొంగిన పూరీల కోసం పరుగెత్తుకుని వస్తారు.

కానీ పూరీ ఎలా పొంగుతుంది?
దానిలో గాలి ఉంటుందా? ఎవరు పూరీలో గాలి నింపుతారు?
అదితి, ఆరవ్ బెలూన్లు ఉబ్బడానికి గాలి నింపుతారు, నాన్నగారు అతని సైకిల్లో గాలి నింపడానికి పంప్ ఉపయోగిస్తారు.

##
కానీ అమ్మ పూరీలు పొంగడానికి వీటిలో ఏ ఒక్కటీ ఉపయోగించదు. ఆమె వాటిని వేయిస్తుంది, అప్పుడు అవి పొంగుతాయి. ఆశ్చర్యంకదా!

అదితి, ఆరవ్ ఈ సారి వాళ్ళింట్లో పూరీలు చేసేటప్పుడు ఈ సంగతి చూడాలని, ప్రశ్నలు వేసి జవాబులు తెలుసుకోవాలనీ అనుకున్నారు.

నాన్నగారు ఒక పెద్ద పాత్రలో కొంచం గోధుమ పిండిని వేసారు. కొంచెం నూనె మరియు ఉప్పు వేసి పిండిలో నీరుపోస్తూ కలపసాగారు.

##
పిండి నీటిని ఎలా పీల్చేసింది?
కారణం ఏమిటంటే గోధుమపిండిలో దేనికో దాహమేసింది! మీకు దాహమేస్తే మీరేం చేస్తారు? మీరు నీళ్ళుత్రాగుతారు. గోధుమలో గ్లియాడిన్ మరియు గ్లూటేనిన్ అనే రెండు రకాల ప్రోటీన్లు ఉంటాయి. ప్రోటీన్లు మరియు అనేక రసాయన పదార్ధాలు మాలిక్యూల్స్ అనే చిన్న యూనిట్ ల ద్వారాతయారవుతాయి. ఈ ప్రోటీన్లలో ఉన్న మాలిక్యూల్స్ కి దాహమెక్కువ.

పిండిలో నీరు పోయగానే ఈ మాలిక్యూల్స్ దానిని పీల్చుకుంటాయి. అప్పుడు అవి పెద్దవిగా, లావుగా అవుతాయి. అవి పెరుగుతాయి. స్వతహాగా వాటికి సుఖంగా కూర్చోడానికి కావలసిన స్థలం లేదు. అందుకే అవి ఒకదానిని ఒకటి అంటుకుంటూ, త్రోసుకుంటూ వుంటాయి. దాంతో అవి ఒకదానికొకటి అతుక్కుపోతాయి.

##
ఒకొక్కప్పుడు, మీరు ఆటలలో ఒకరి చేతులు ఇంకొకరు పట్టుకుని ఒక గొలుసులా ఏర్పడతారు. పూర్తి చైన్ కదులుతుంది. అదేవిధంగా ఈ మాలిక్యూల్స్ ఒకదానికొకటి అంటుకుని నెట్ వర్క్ లా తయారవుతాయి.

##
నాన్నగారు పిండి కలిపి ముద్ద చేశారు. అతను అమ్మని మరొకసారి పిండిని మర్ధించమన్నారు. ఆమె తన అరచేతులకి కొంచెం నూనె రాసుకుని పిండిని మర్ధించడం మొదలెట్టింది. కలిపిన ముద్దని మర్ధించడానికి మీకు బలమైన చేతులు ఉండాలి. పిండిని బాగా మర్ధించకపోతే పూరీలు పొంగవని అంది.

ఈ రెండింటికీ సంబంధమేమిటి?

రహస్యమేమిటంటే.

మీరు ముద్దని మర్ధించేటప్పుడు ఒకదానికి ఒకటి అతుక్కుపోయిన మాలిక్యూల్స్ ఇప్పుడు విడిపోవడం ప్రారంభిస్తాయి. ఈ విడడం పూర్తి అయ్యాక, ఒక క్రొత్త ప్రోటీన్ తయారవుతుంది. దానిని గ్లూటెన్ అంటారు. గ్లూటెన్ రబ్బర్ బ్యాండులా సాగుతుంది, అందుచేత ఆ ముద్ద కి మీకు కావలసిన ఏ ఆకారమైన ఇచ్చుకోవచ్చు. అదే పేజ్ లో కేప్షన్ తో గ్లూటెన్ మాలిక్యూల్ ని లైన్ డ్రాయింగ్ లోగీయండి.

అమ్మ తడిపిన పిండిని కొంచెంసేపు ఒక వైపు ఉంచింది. ఆమె ఇప్పుడు పాయసం తయారుచేయడం మొదలుపెట్టింది. అదితి, ఆరవ్ ఆమె పూరీలు వత్తే సమయానికి వద్దామని నిర్ణయించుకున్నారు.

##
ఇప్పుడు అమ్మా నాన్నగారు పూరీలు చేయడానికి తయారుగా ఉన్నారు. అమ్మ ఫ్రయింగ్ పాన్ ని స్టవ్ పై పెట్టి దానిలో నూనె పోసింది . చిన్న పిండి ముద్ద తీసి గుండ్రంగా ఉండ చేసి దానిని పూరీలా వత్తసాగింది. నాన్నగారు నూనెలో పూరీ వేయగానే ఒక నిముషంలో పూరీ పొంగింది.

##
అసలు పూరీ చేస్తున్నప్పుడు ఏం జరుగుతుందంటే, పూరీ పిండిలో ఉండే గ్లూటెన్ వలన దానిని గుండ్రంగా వత్తటం సాధ్యమైంది. ఒక చిన్న పిండిముద్దని రౌండ్ గా ఉండచేసి వత్తినప్పుడు ఒక గ్లూటెన్ షీట్ తయారవుతుంది.

ఎప్పుడైతే పూరీని వేడి నూనెలో వేస్తారో అప్పుడు ఆ వేడి నూనె కారణంగా దాని క్రింద భాగం చాలా వేడెక్కుతుంది.

మీకు గుర్తుందిగా పూరీ పిండి కలపడానికి నీరు వాడేమని? ఎక్కువ ఉష్ణోగ్రత వలన, పూరీలోఉన్న నీరు ఆవిరిగా తయారవుతుంది. ఈ ఆవిరి చాలా శక్తివంతమైనది మరియు ఇది గ్లూటెన్ షీట్ ని పైకి లేపుతుంది. దాంతో పూరీ పొంగుతుంది.

ఇప్పుడు నాన్నగారు పూరీని రెండవ వైపు త్రిప్పారు ఎందుకంటే ఆ వైపు కూడా బంగారు రంగు రావాలని. ఆయన పూరీని పాన్లో నుండి తీసి ఒక పాత్రలో ఉంచారు.

##
ఇప్పుడు ఫోర్క్ ని ఉపయోగించి పూరీకి రంధ్రం చేయండి. చూడండి ఆవిరి ఎలా బయటికి వస్తోందో. అందువలన పొంగిన పూరీ లో గాలి ఉండదు. దానిలో ఆవిరి ఉంటుంది; సరేనా?

##
భేల్ పూరీలో/ఆలూ-దహీ పూరీలో వాడే పూరీలు ఎందుకు పొంగవు?

దానికి మూడు కారణాలు ఉండచ్చు. పూరీని పలుచగా వత్తితే, కావలసిన వత్తిడి కలిగి, అది పొంగడానికి కావలసిన ఆవిరి ఏర్పడడానికి సరిపడా నీరు లేదన్నమాట.

ఒక్కొక్కప్పుడు పూరీలు వత్తాక, అవి వేగేటప్పుడు , ఏర్పడిన ఆవిరి ఆ రంధ్రాలగుండా బయటికి రావాలని వాటికి ఫోర్క్ తో చిన్న చిన్న రంధ్రాలు చేస్తారు, ఈ కారణంగా పూరీ పొంగదు. అలాంటి పొంగని పూరీలని కొన్ని రోజులు నిలవ చేసుకుని ఉపయోగించుకోవచ్చు.

సన్నని సెగ మీద పూరీలు వేయించితే, ఆవిరి నెమ్మదిగా తయారయ్యి, వత్తిడి లేనందువలన పూరీలు పొంగవు.

##
గోధుమపిండి నుండి గ్లూటెన్ ఎలా పొందగలం అన్న విషయం పై ప్రయోగం

గోధుమపిండిని సరిపోయే నీళ్ళు పోసి కలిపి అతి గట్టిగా లేక అతి జారుగా కాకుండా ముద్ద తయారు చేసుకోండి.

అరచేతి పిడికిలి వెనక భాగంతో ఆ ముద్దని కొన్ని నిముషాలు గట్టిగా మెదుపుతూ ఉండండి. అవసరమైతే కొంచం నూనె వేస్తే పిండి చేతులకి అంటుకోకుండా ఉంటుంది. తరువాత ఆ ముద్దపై మూత వేసి 10 నిముషాలు వదిలేయండి.

ఇప్పుడు ముద్దని మరలా కొన్ని నిముషాలు మెదిపి ఒక పెద్ద పాత్ర తీసుకుని దానిలో ఆ ముద్దని ఉంచండి.

ఆ పాత్రలో పిండి ములిగినంత నీరు పోయండి. నీరు తెల్లగా అయినంత వరకు ఆ పిండిని నీటిలో అరచేతి వెనుకభాగంతో మెదుపుతూ ఉండండి. నీరు తెల్లగా అవగానే దానిని ఒంపేసి మరలా పాత్రలో నీరు పోయండి.

ఇలా ఈ ప్రక్రియని నీరు తెల్లగా అవనంతవరకూ కొనసాగించండి.

దీని అర్ధమేమిటంటే ఆ పిండిలో ఉన్న పిండిపదార్ధం అంతా మనం తొలగించేసేమన్నమాట . ఇప్పుడు కేవలం గ్లూటెన్ మాత్రమే మిగిలింది. ఎందుకంటే నీటిలో పిండిపదార్ధం కరుగుతుంది కానీ గ్లూటెన్ కరగదు.

ఇప్పుడు ముద్ద లోంచి కొంచం పిండి తీయండి, అదే గ్లూటెన్. మీరు దానిని రబ్బర్ లా సాగదీయొచ్చు. మీరు సాగదీసి వదిలేస్తే అది మళ్ళీ మామూలు స్థితికి వచ్చేస్తుంది. ఈ ప్రయోగం వలన మనం సాగే గుణాన్ని తెలుసుకోవచ్చు. మీరు దానిని అడ్డంగా పరిస్తే దాని మెత్తదనం, సాగే గుణాన్ని ( ప్లాస్టిసిటీ )ని తెలుసుకోవచ్చు.

##
పూరీ మరియు గోధుమల గురించి ఆసక్తికరమైన విషయాలు

వైజ్ఞానికుల అనుసారం, 11000 సంవత్సరాల క్రితం అడవి గోధుమలు మధ్య తూర్పు దేశాలలో పండించేవారు.

సోమేశ్వర్ మహారాజు ద్వారా 12 వ శతాబ్దంలో వ్రాయబడిన సంస్కృత డిక్షనరీ ‘అభిలాషితార్థ్ చింతామణి‘ లేక ‘మానసోల్లాస’ ప్రకారం ఆ సమయంలో కూడా పూరీల లాంటివి తయారు చేసుకునేవారు. దానిని పహలిక అని పిలిచేవారు. అంటే పూరీ కనీసం 800 సంవత్సరాల క్రిందటి నుండే తయారుచేయడం మొదలైందన్నమాట.

సిరియాలో డమాస్కస్ దగ్గర త్రవ్వకాలలో తెలిసినదేమిటంటే గోధుమలు 9000 సంవత్సరాలనుండి పండించడం మొదలైంది. గోధుమ మొక్కలు వేసి పంట పండించడానికి మరియు గోధుమలని పిండిగా ఆడడానికి కావలసిన పరికరాలు కూడా అదే సమయం లో కనుగొనబడ్డాయి.

##
కార్యకలాపాల పేజ్

జొన్నలు, సజ్జలు లేక బియ్యపు పిండితో పూరీలు తయారుచేయవచ్చునా? ఎందుకు?

పూరీలు కాకుండా మనం గోధుమపిండితో ఇంకా ఏమేమి తయారు చేయగలము?

మీరు పిండిలో ఎక్కువ నీరు పోస్తే ఏమవుతుంది?

మీరు పిండిని తందూర్ లేక తవా లేదా పెనం పై ఉపయోగిస్తే ఏమవుతుంది?

##
* License: [CC-BY]
* Text: Varsha Joshi
* Illustration: Sonal Gupta
* Translation: Desiraju Lavanya Lavali
* Language: te

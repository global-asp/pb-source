# तीन रडे

##
एके दिवशी गावात राहणार्‍या श्रीमती चँग यांना एक पत्र आलं. दूर, बीजिंगमध्ये राहणार्‍या त्यांच्या मुलाकडून ते आलं होतं. त्यांना लिहिता वाचता येत नव्हतं, कोणीतरी आपल्याला ते पत्र वाचून दाखवेल या आशेनं त्या त्यांच्या घरासमोर उभ्या राहिल्या. थोड्यावेळानं वेन नावाचा शिपाई कोरीव काम केलेला दंडुका आपटत आला.

त्याला थांबवत चँग म्हणाल्या, "पोलिसदादा,जरा मला माझ्या मुलाचं हे पत्र वाचून दाखवशील का?" वेन त्याला तयार झाला.

##
त्यानं चँगकडून ते पत्र घेतलं आणि उघडलं. मुलाकडून कोणती बातमी आली आहे हे ऐकण्यासाठी त्या उत्सुक होत्या. पण पत्र पाहताच वेन मोठ्यामोठ्यानं रडू लागला.

"वेन, काय झालं? काय झालं? माझ्या मुलाचं काही बरंवाईट झालं आहे का?" त्यांनी काळजीनं विचारलं. पण काहीही न बोलता तो यावेळी आणखी मोठ्यानं आक्रोश करू लागला.

##
श्रीमती चँग यांना कळून चुकलं की काहीतरी वाईट झालं आहे. त्यांच्या डोळ्यांत अश्रू तरळले, आणि त्याही आक्रोश करू लागल्या.

टप...टप...टप...अश्रू ओघळत होते. शिपाई आणि त्या असे दोघंही रडत होते. थोड्यावेळानं पेंग फेरीवाला तिथे आला. त्या दोघांना रडताना पाहून त्यानं काय केलं विचारा! तर तोही त्यांच्याबरोबर रडायला लागला. तिघे जण धाय मोकलून रडत होते!

आऽऽऽ आऽऽऽ ऊँऽऽऽ ऊँऽऽऽ अगदी गोंधळ माजवला त्यांनी. त्यांचा कर्णकर्कश आवाज ऐकून बाजूच्या शाळेतून मिंग मास्तर चिंतातूर होऊन तिथे धावत आले. त्यांच्या पाठोपाठ काही मुलेही आली. काही हसत होती, तर काही बडबडत होती तर काही कुजबुजत होती. त्यांचा वर्ग असा अचानक थांबल्यानं त्यांना आनंद झाला होता. त्या तिघांना रडताना बघून मास्तर मिंग चिंतेत पडून त्यांच्याकडे गेले.

एवढं काय भयकंर घडलं असावं या चिंतेनं ते रस्त्यावर धावले! "तुम्हाला काय झालं आहे? डोक्यावर आभाळ कोसळल्यासारखे का रडताय?" त्या तिघांच्या आक्रोशाच्या वरताण आवाज काढत त्यांनी विचारलं.

"अ‍ॅॅॅऽऽऽ, हूऽऽऽ" असं उत्तर मिळालं. मिंग मास्तरांना ही रडारड असह्य झाली. "बोला... रेड्यासारखे रेकत काय बसला आहात?" ते मोठ्याने म्हणाले. रडण्याच्या आवाजापेक्षाही मास्तरांचा मोठा आवाज ऐकून ते तिघे चपापले.

##
हुंदके देत, नाक साफ करत पेंग फेरीवाला म्हणाला, "फक्त एकच वर्षापूर्वी, मी विकण्यासाठी शंभर मातीची भांडी बनवली होती, गाढवाच्या पाठीवरती लादून मी बाजारात जायला निघालो. स्वत:च्या सावलीला बघून ते गाढव मोठमोठ्यानं ओरडायला लागलं!

सर्व भांडी खाली पडली आणि त्याचे छोटे छोटे तुकडे झाले. एकही भांडं शाबूत राहिलं नाही. त्यावेळी मी खूप दु:खी झालो, खूप रडावंसं वाटलं पण रडता आलं नाही.

झालेलं नुकसान भरून काढायचं होतं. मी या दोघांना रडताना पाहिलं, तेव्हा ती गोष्ट आठवली आणि त्यावेळी रडायला मिळालं नाही ते आत्ता रडून घेतोय. अ‍ॅऽऽऽ"

मास्तर काही बोलण्याच्या आतच श्रीमती चँग बोलू लागल्या, "माझ्या मुलाचं आज सकाळी बीजिंगहून पत्र आलं. मला लिहिता-वाचता येत नाही म्हणून मी ते वेन शिपायाला वाचायला सांगितलं.

##
पण पत्र उघडल्यावर तो एकदम रडायला लागला. माझ्या मुलाचं काहीतरी वाईट झालं असणार. काहीतरी भीतिदायक, भयंकर, कल्पनाही करता येणार नाही असं...बिचारा चेन...ऊँऽऽऽ" मिंग मास्तर श्रीमती चँगचं सांत्वन करायला लागले तेवढ्यात वेन शिपायानं मोठ्या धैर्यानं त्याचे अश्रू आवरले आणि आपलं तोंड उघडलं.

"खरं सांगायचं तर मास्तर लहानपणी मला नीटसं वाचता येत नव्हतं पण मी शिक्षकांच्या बोलण्याकडे किंवा धड्यांकडे बिलकूल लक्ष दिलं नाही. म्हणून मला स्वत:चीच लाज वाटते. अ‍ॅऽऽऽ" आणि तो पुन्हा आक्रोश करू लागला.

आता मात्र मिंग मास्तरांना काय बोलावं हेच

सुचेना!

पत्र कुणीच वाचलं नव्हतं.

##
झटपट कंदील

सर्वप्रथम कागद चीनमध्ये बनला हे तुम्हाला माहीत आहे का? ही गोष्ट तिथलीच आहे. चिनी लोक कागदाच्या वेगवेगळ्या वस्तू बनवण्यासाठी प्रसिद्ध आहेत. या वस्तूंचा वापर ते घर सजवण्यासाठी करतात. तुम्हालाही एखादी कागदाची वस्तू बनवायची आहे का? मग तुम्हाला कागद, कात्री आणि गोंंदाचा वापर करून सोप्या पद्धतीने एक रंगीत कंदील सहज बनवता येईल. हवे तेवढे बनवा आणि आपलं घर सजवा!

लागणार्‍या वस्तू:

1 2 रंगीत कागद (21 सेमी x 29 सेमी)

1 कात्री,  1 गोंद

##
कागदाचा कंदील कसा बनवाल?

1. कागदाला मधोमध उभी घडी घाला.

2. दाखवल्याप्रमाणे घडीवर कात्रीने कापा.

3. कागद उघडा.

4. कागद आडवा ठेवा. उजवे टोक डाव्या टोकावर ठेवा.

##
5. वर्तुळ बनेल अशी टोकं चिकटवा.

6. चित्रात दाखवल्याप्रमाणे कागदी पट्टी वरच्या बाजूला चिकटवा. तुमचा कंदील जवळजवळ तयार झाला आहे.

7. आणखी काही पट्ट्या कापा आणि खालच्या बाजूला चिटकवा. आता घरात लावण्यासाठी तुमचा कंदील तयार आहे.

##
* License: [CC-BY]
* Text: Greystroke
* Illustration: Greystroke
* Translation: Utkarsha Manish
* Language: mr

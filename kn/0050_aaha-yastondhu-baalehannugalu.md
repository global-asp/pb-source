# ಆಹಾ! ಎಷ್ಟೊಂದು ಬಾಳೆಹಣ್ಣುಗಳು

##
ಶೃಂಗೇರಿ ಶ್ರೀನಿವಾಸನಿಗೆ ಆ ದಿನವು ಬಲು ಒಳ್ಳೆಯದಾಗಿರಲಿಲ್ಲ.

ಏಕೆಂದರೆ ಅವನು ತನ್ನ ತೋಟದಲ್ಲಿ ಪ್ರೀತಿಯಿಂದ ಬೆಳೆಸಿದ್ದ ಬಾಳೆಹಣ್ಣುಗಳನ್ನು ತೆಗೆದುಕೊಳ್ಳಲು ಯಾರೂ ಸಿದ್ಧರಿರಲಿಲ್ಲ!

##
ಅವನ ಮನೆಯವರು, ನೆರೆಹೊರೆಯವರು, ಕೊನೆಗೆ ಅವನ ಗೆಳೆಯರಿಗೂ ಸಹ ಆ ಬಾಳೆಹಣ್ಣುಗಳು ಬೇಡವಂತೆ.

##
ಪೇಟೆಯಲ್ಲಿ ಹಣ್ಣು ಮಾರುವ ವ್ಯಾಪಾರಿಗಳಿದ್ದಾರೆ. ಅವರನ್ನು ಕೇಳಿದಾಗ, "ನಮಗೆ ಈ ಬಾಳೆಹಣ್ಣುಗಳು ಬೇಡಪ್ಪಾ” ಎನ್ನುತ್ತಿದ್ದಾರೆ. ಅದು ಹೋಗಲಿ, ಶ್ರೀನಿವಾಸನೇ ಸಾಕಿದ ಅವನ ಹಸುಗಳಿಗೂ ಹಣ್ಣು ಬೇಡವಾಗಿಬಿಟ್ಟಿದೆ!

##
“ನಿಜ ನಿನ್ನ ಬಾಳೆಹಣ್ಣುಗಳು ತುಂಬಾ ರುಚಿಯಾಗಿವೆ ಅಣ್ಣಾ, ನಮ್ಮ ಹೊಟ್ಟೆ ಪೂರಾ ತುಂಬಿದೆ ಬೇರೆ ಏನನ್ನೂ ತಿನ್ನಲು ಸಾಧ್ಯವಿಲ್ಲ.”

##
ಅಯ್ಯೋ ಪಾಪ ಶ್ರೀನಿವಾಸ!

ತೋಟದಲ್ಲಿ ಭರ್ಜರಿ ಬೆಳೆದು ನಿಂತಿರುವ ಸಿಹಿ ಬಾಳೆಹಣ್ಣುಗಳನ್ನು ಏನು ಮಾಡಬೇಕು? ಎಲ್ಲಿಗೆ ಒಯ್ಯಬೇಕು? ಎಂಬುದೇ ಅವನಿಗೆ ತಿಳಿಯದಾಗಿದೆ.

##
ಹಳ್ಳಿಗೆ ಸಮೀಪದಲ್ಲೇ ಇರುವ ದೊಡ್ಡೂರಿನಲ್ಲಿ ರೈತ ಕೇಂದ್ರವಿದೆ. ಅಲ್ಲಿಗೆ ಹೋದರೆ ತನಗೆ ಏನಾದರೂ ಸಹಾಯ ಸಿಕ್ಕೀತು ಎಂದು ಅವನಿಗೆ ಅನಿಸಿತು.

##
“ರೈತ ಕೇಂದ್ರದಲ್ಲಿರುವ ಜನರಿಗೆ ಬೇಸಾಯದಲ್ಲಿ ಹೆಚ್ಚು ತಿಳಿದಿರುತ್ತದೆ. ತನ್ನ ಬಾಳೆಹಣ್ಣುಗಳ ಬಗ್ಗೆ ಅವರು ಏನಾದರೂ ಹೊಸ ಉಪಾಯ ಮಾಡಿಯಾರು” ಎಂದು ಯೋಚಿಸಿ ಅವನು ತನ್ನಲ್ಲಿರುವ ಉತ್ತಮವಾದ ಬಾಳೆಗೊನೆಗಳನ್ನು ತೆಗೆದುಕೊಂಡು ದೊಡ್ಡೂರಿಗೆ ಹೋದನು.

##
ಕೆಲವು ದಿನಗಳಾದ ಮೇಲೆ ಶೃಂಗೇರಿ ಶ್ರೀಣಿವಾಸನು ಸಂತೋಷದಿಂದ ಊರಿಗೆ ಮರಳಿ ಬಂದನು. ಅವನು ಬಲುಬೇಗ ಹೊಸ ಉತ್ಸಾಹದಿಂದ ಬಾಳೆ ತೋಟದಲ್ಲಿ ಕೆಲಸ ಆರಂಭಿಸಿದನು.

##
ಸಾಕಷ್ಟು ಬಾಳೆಹಣ್ಣುಗಳನ್ನು ಅವನು ಬೆಳೆದದ್ದೇನೋ ನಿಜ. ಆದರೆ ಅವನು ತನ್ನ ಹಣ್ಣುಗಳನ್ನು ಯಾರಿಗೂ ಕೊಡಲೇ ಇಲ್ಲ.

##
ಅವನ ಮನೆಯವರಿಗೆ, ನೆರೆಹೊರೆಯವರಿಗೆ, ಕೊನೆಗೆ ಸ್ನೇಹಿತರಿಗೂ ಕೊಡಲಿಲ್ಲ.

##
ಪೇಟೆಯಲ್ಲಿ ಹಣ್ಣು ಮಾರುವ ವ್ಯಾಪಾರಿಗಳಿಗೂ ಅವನು ತನ್ನ ಹಣ್ಣು ಮಾರಲಿಲ್ಲ.

ಅಷ್ಟೇ ಏಕೆ, ತನ್ನ ಹಸುಗಳಿಗೂ ಸಹ ಅವನು “ಹಣ್ಣು ತಿನ್ನಿ” ಎನ್ನಲಿಲ್ಲ!

##
“ಇವನು ಹಣ್ಣುಗಳನ್ನು ಎಲ್ಲಿಗೆ ತೆಗೆದುಕೊಂಡು ಹೋಗುತ್ತಿದ್ದಾನೆ” ಎಂದು ಜನರು ಕುತೂಹಲಪಟ್ಟರು.

##
ಶ್ರೀನಿವಾಸನ ನೆರೆಮನೆಯಲ್ಲಿರುವ ಶಿವಣ್ಣನು ಒಂದು ದಿನ ಮನೆಯಲ್ಲಿ ಪೂಜಾ ಸಮಾರಂಭವನ್ನು ಇಟ್ಟುಕೊಂಡಿದ್ದನು.

##
ದೇವರ ಪೂಜೆಗೆ ನೈವೇದ್ಯ ಮಾಡಲು 108 ಉತ್ತಮವಾದ ಬಾಳೆಹಣ್ಣುಗಳು ಬೇಕೆಂದು ಪುರೋಹಿತರು ಶಿವಣ್ಣನಿಗೆ ಹೇಳಿದರು.

##
ಶಿವಣ್ಣನು ಶೃಂಗೇರಿ ಶ್ರೀನಿವಾಸನ ಮನೆಗೆ ಬಂದನು. “ಶ್ರೀನಿವಾಸಾ ಈ ಹಿಂದೆ ನೀನು ಕೇಳಿದಾಗ ನಿನ್ನ ಹಣ್ಣು ಕೊಳ್ಳಲು ನಾನು ಒಪ್ಪಲಿಲ್ಲ ಎಂದು ಬೇಜಾರು ಮಾಡಿಕೊಳ್ಳಬೇಡಪ್ಪಾ. ನನಗೀಗ 108 ಬಾಳೆಹಣ್ಣುಗಳು ಪೂಜೆಗಾಗಿ ಬೇಕಾಗಿವೆ. ದಯವಿಟಟು ಸಹಾಯ ಮಾಡುವೆಯಾ?" ಎಂದು ವಿನಂತಿ ಮಾಡಿದನು.

##
ಶೃಂಗೇರಿ ಶ್ರೀನಿವಾಸನು ಯೋಚನೆ ಮಾಡಿದೆ. “ಅದೆಲ್ಲ ಸರಿ, ಆದರೆ ನನ್ನ ಬಾಳೆಗೊನೆಗಳನ್ನೆಲ್ಲ ಮೊನ್ನೆಯೇ ಕತ್ತರಿಸಿ ತೆಗೆದುಬಿಟ್ಟಿದ್ದೇನೆ. ನನ್ನ ಬಳಿ ಈಗ ಹಣ್ಣುಗಳು ಇಲ್ಲ. ಆದರೂ ನಾನು ಏನಾದರೂ ಉಪಾಯ ಮಾಡ್ತೀನಿ. ನೀನು ಪೂಜೆ ಆರಂಭಿಸು. ನಾನು ಅಷ್ಟರಲ್ಲಿ ಬರುತ್ತೇನೆ” ಎಂದನು.

##
ಪುರೋಹಿತರು ಪೂಜೆ ಆರಂಭ ಮಾಡಿದರು.

ಶಿವಣ್ಣನ ಮನೆಯ ಪೂಜಾ ಸಮಾರಂಭಕ್ಕೆ ಇಡೀ ಹಳ್ಳಿ ಜನರೆಲ್ಲ ಬಂದಿದ್ದರು.

ಪುರೋಹಿತರು ಮಂತ್ರಗಳನ್ನು ಪಠಿಸುತ್ತಾ ಪೂಜೆ ಆರಂಭಿಸಿದರು.

##
ಪೂಜೆ ಮುಂದೆ ಸಾಗಿತು. ಹಳ್ಳಿಯ ಜನರೆಲ್ಲ ಕುಳಿತು ಪೂಜೆ ನೋಡುತ್ತಿದ್ದರು. ಆಗ ಬಾಳೆಹಣ್ಣುಗಳನ್ನು ನೈವೇದ್ಯಕ್ಕೆ ಇಡುವ ಸಮಯವಾಯಿತು.

##
ಅದೇ ಹೊತ್ತಿಗೆ ದೊಡ್ಡದಾದ ಚೀಲವನ್ನು ಹೊತ್ತುಕೊಂಡು ಶೃಂಗೇರಿ ಶ್ರೀನಿವಾಸನು ಅಲ್ಲಿಗೆ ಬಂದನು.

##
ತಾನು ತಂದಿದ್ದ ಚೀಲದಿಂದ ಅವನು 27 ಪೊಟ್ಟಣಗಳನ್ನು ಹೊರತೆಗೆದು ಹೋಮಕುಂಡದ ಬಳಿ ಇಟ್ಟನು. ಆ ಪೊಟ್ಟಣಗಳನ್ನು ಬಾಳೆ ಎಲೆಗಳಿಂದ ಸುತ್ತಿ ಕಟ್ಟಲಾಗಿತ್ತು.ಆ ಪೊಟ್ಟಣಗಳ ಮೇಲೆ “ಅತಿ ಉತ್ತಮ ಗುಣಮಟ್ಟದ ಬಾಳೆಹಣ್ಣಿನ ಹಲ್ವ” ತಯಾರಕರು – ಎಸ್.ಎಸ್. ಫಾರ್ಮ್ಸ್ ಎಂದು ಬರೆಯಲಾಗಿತ್ತು.

##
ಶೃಂಗೇರಿ ಶ್ರೀನಿವಾಸನು ಅದರೊಳಗಿನಿಂದ ಒಂದು ಪೊಟ್ಟಣವನ್ನು ತೆಗೆದು ಪುರೋಹಿತರಿಗೆ ಕೊಟ್ಟನು.

##
“ಸ್ವಾಮೀ ಒಂದೊಂದು ಹಲ್ವದ ಕಟ್ಟಿನಲ್ಲಿ ನಾಲ್ಕು ಬಾಳೆಹಣ್ಣುಗಳ ತಿರುಳನ್ನು ಸೇರಿಸಿ ತಯಾರಿಸಲಾಗಿದೆ. ಹೀಗೆ ಇಲ್ಲಿರುವ 27 ಪೊಟ್ಟಣಗಳಲ್ಲಿ 108 ಪಕ್ವವಾದ ಬಾಳೆಹಣ್ಣುಗಳು ಸೇರಿಕೊಂಡಿದೆ. ಆದ್ದರಿಂದ ಇವನ್ನೇ ಪೂಜೆಗೆ ತೆಗೆದುಕೊಳ್ಳಿರಿ” ಎಂದು ಹೇಳಿದನು.

##
ಅವನ ಈ ಮಾತು ಕೇಳಿ ಪುರೋಹಿತರು ಆಶ್ಚರ್ಯದಿಂದ ಮಂತ್ರ ಹೇಳುವುದನ್ನೇ ಮರೆತು ಕುಳಿತರು! ಆಗ ಅಲ್ಲಿದ್ದ ಪುಟ್ಟಮಗುವೊಂದು ಕೈಗಳನ್ನು ತಟ್ಟುತ್ತ ಕಿಲಕಿಲ ನಗಲು ಆರಂಭಿಸಿತು!

##
ಅಲ್ಲಿ ಪೂಜೆಗೆಂದು ಬಂದು ಸೇರಿದ್ದ ಜನರೂ ಈ ವಿಚಿತ್ರ ಸಂಗತಿ ಕಂಡು ಆಶ್ಚರ್ಯಪಟ್ಟರು. ಆದರೆ ಬಲುಬೇಗ ಅವರೆಲ್ಲ ಆ ಪುಟ್ಟ ಮಗುವಿನೊಂದಿಗೆ ತಾವೂ ಚಪ್ಪಾಳೆ ತಟ್ಟುತ್ತ ನಗತೊಡಗಿದರು. ಹೀಗೆ ಇಡೀ ಹಳ್ಳಿಯೇ ನಗಲು ಶುರು ಮಾಡಿತು!

##
ತಾನು ಬೆಳೆಸಿದ್ದ ಬಾಳೆಹಣ್ಣುಗಳಿಂದ ಶೃಂಗೇರಿ ಶ್ರೀನಿವಾಸನು ಏನು ಮಾಡುತ್ತಿದ್ದನೆಂದು ಈಗ ಎಲ್ಲರಿಗೂ ತಿಳಿದುಬಿಟ್ಟಿತು!

ಶ್ರೀನಿವಾಸ ಬಲು ಜಾಣ ಅಲ್ಲವೇ?

##
ನಿಮಗೆ ಗೊತ್ತಿದೆಯೆ?

ಬಾಳೆಹಣ್ಣಿನ ನಿಜಾಂಶಗಳು

“ಬಾಳೆ” ಶಬ್ದವು ಅರೇಬಿಕ್ ಭಾಷಾಮೂಲದ “ಫಿಂಗರ್” ಅರ್ಥಾತ್ “ಬೆರಳು” ಪದದಿಂದ ಹುಟ್ಟಿಬಂದಿದೆ.

ಜಗತ್ತಿನಲ್ಲಿಯೇ ಅತಿ ಹೆಚ್ಚು ಪ್ರಮಾಣದಲ್ಲಿ ಅಂದರೆ ಸುಮಾರು 120 ಬಗೆಯ ವಿವಿಧ ತಳಿಗಳು ಬಾಳೆಹಣ್ಣುಗಳನ್ನು ಭಾರತದಲ್ಲಿ ಬೆಳೆಯುತ್ತಾರೆ.

ತಿರುಚಿನಾಪಳ್ಳಿಯಲ್ಲಿರುವ ರಾಷ್ಟ್ರೀಯ ಬಾಳೆ ಸಂಶೋಧನಾ ಕೇಂದ್ರದಲ್ಲಿ ಸುಮಾರು 1120 ರಷ್ಟು ವೈವಿಧ್ಯಮಯ ಬಾಳೆ ತಳಿಗಳ ಸಂಗ್ರಹವಿದೆ!

ಅತಿ ಹೆಚ್ಚು ಪ್ರಮಾಣದ ಖನಿಜಾಂಶಗಳನ್ನು ಹೊಂದಿರುವ ಬಾಳೆಹಣ್ಣಿನ ಸೇವನೆಯು ಮೆದುಳಿಗೆ ಅಪಾರ ಶಕ್ತಿಯನ್ನು ಕೊಡುತ್ತದೆ. ಬಾಳೆಹಣ್ಣನ್ನು ನಿಯಮಿತವಾಗಿ ತಿನ್ನುವ ವಿದ್ಯಾರ್ಥಿಗಳು ತುಂಬಾ ಚುರುಕಾಗಿದ್ದು ಚಟುವಟಿಕೆಯಿಂದ ಕೂಡಿರುತ್ತಾರೆ.

ಅನೇಕ ಬಗೆಯ ಭಾರತೀಯ ಸಿಹಿ ತಿಂಡಿಗಳನ್ನು ಬಾಳೆಹಣ್ಣಿನಿಂದ ತಯಾರಿಸುತ್ತಾರೆ. ಕೇರಳದ ಬಾಳೆಹಣ್ಣಿನ ಪಾಯಸ, ಕರ್ನಾಟಕದ ಬಾಳೆಹಣ್ಣಿನ ರಸಾಯನ, ಬಾಳೆಹಣ್ಣಿನ ಹಲ್ವ ಹಾಗೂ ರವೆ-ಬಾಳೆಹಣ್ಣು ಬೆಲ್ಲದ ಮಿಶ್ರಣದ ಮಿಠಾಯಿ ಮುಂತಾದವು ತುಂಬಾ ಪ್ರಸಿದ್ಧವಾಗಿವೆ. ಇವೆಲ್ಲ ಬಲು ರುಚಿಕರ ಹಾಗೂ ಆರೋಗ್ಯಕರ. ಬಾಳೆಹಣ್ಣಿನಿಂದ ಮಾಡುವ ಬೇರೆ ತಿನಿಸುಗಳ ಬಗ್ಗೆ ನಿಮಗೆ ಗೊತ್ತಿದೆಯೇ?

##
* License: [CC-BY]
* Text: Rohini Nilekani
* Illustration: Angie & Upesh
* Translation: Jayashree Deshpande
* Language: kn

# যাদব আর তার গাছের জায়গা

##
এ হলো যাদব , যে গাছ পোঁতে।

গাছে ভরা জায়গা তার ভালো লাগে কারণ তারা প্রানবন্ত।

“গাছেরা আর জীব জন্তুরা আমাকে খুশি করে!”

যেখানে কোনো গাছ নেই সেই জায়গাগুলো ওকে খুব দুঃখ দেয় , মনে হয় তারা মরে গেছে।

##
অনেকদিন আগে মহান ব্রহ্মপুত্র নদীর ধার ধরে হাঁটতে হাঁটতে যাদব একটা খালি বড় জায়গায় পৌঁছলো যেখানে কোনো গাছ নেই।

জায়গাটা গরম আর শুকনো। খুব মিহি বালিতে ভরা আর তার ওপর ডোরা কাটা।

##
ডোরা কাটা বালি! আশ্চর্য তো!

ভালো করে দেখার জন্যে যাদব কাছে গেল।

আরে! এগুলো তো কোনো ডোরাই নয়! জমিটা শুধু সাপে ভর্তি!

কাল রাতের বন্যায় নিশ্চয়ই ভেসে এসেছে , যাদব ভাবলো।

##
ওই সাপগুলো নড়ছিল না, হড়কে হড়কে এগোচ্ছিল না কিংবা দুলছিল না যেমন সুস্থ সাপেরা করে।

ওদের মাঝখান দিয়ে যাদব যখন হাঁটছিল তারা হিস হিস করছিল না, পালিয়ে যাচ্ছিল না, কামড়াতেও আসছিল না। পুরনো হয়ে যাওয়া দড়ির মত পড়েছিল ,ক্লান্ত আর স্থির।

ওঃ বেচারা! ওরা গরমে মরে যাচ্ছে! ওদের ওপর একটু যদি ছায়া দিতে পারতাম! যদি এই খালি জায়গাটায় কিছু গাছ থাকত!

##
সাপগুলোকে চোখের সামনে মরে যেতে দেখে যাদবের খুব কষ্ট হচ্ছিল। এত কষ্ট হচ্ছিল যে সে সেখানেই বসে পড়ে কাঁদতে লাগলো। কিন্তু শিগগিরই সে তার ভাবার ক্ষমতা ফিরে পেল। "এখন থেকে আর কাঁদব না, এখন থেকে শুধু চেষ্টা করব" -সে ভাবলো।

সে লাফ দিয়ে উঠে দৌড়ে তার গ্রামে ফিরে গেল আর ঝোলা বোঝাই করে বাঁশগাছের কান্ড যোগাড় করতে লাগলো যতটা সে বয়ে নিয়ে যেতে পারবে।

“ওই গরম বালিতে বাঁশ ছাড়া আর কোনো গাছ বাঁচবে না, বাঁশ বাঁচবে কারণ বাঁশ খুব শক্ত।”

##
যাদব সেই বাঁশ গাছের কান্ডগুলোকে এনে খালি জায়গাটার এখানে ওখানে পুঁতে দিল। এটা ছিল গরম বালিতে দাঁড়িয়ে করার জন্যে খুব শক্ত কাজ। তার অনেক বছর লেগে গেল এটা করতে।

নদী গরমের সময়ে শুকিয়ে যায় আবার বর্ষার সময়ে বন্যা এনে দেয়। কখনো আরো বালি এনে জমা করে কখনো সব বালি ধুয়ে নিয়ে যায়। খুব বৃষ্টি হলো আবার চলেও গেল। যাদব কিন্তু এসবের মধ্যেও থামল না। সে আরো আরো অনেক গাছ পুঁতেই যেতে লাগলো।

##
সময়ের সঙ্গে সঙ্গে বাঁশগাছের শেকড় বেরোলো আর অঙ্কুর মাথা তুলে দাঁড়ালো। তারা যত বড় হতে লাগলো ততই ছায়া দিতে লাগলো আর ছায়ার জন্যে নানারকম পোকামাকড় এসে গেল।

পোকারা মাটি খুঁড়লো বলে বাঁশগাছের নীচেকার মাটি বদলাতে লাগলো। সাদা আর শুকনো বালি বাদামী রং এর মাটিতে পরিনত হলো। মরা বালি হয়ে গেল জীবন্ত মাটি।

যাদবের মনে আর দুঃখ নেই কিন্তু সে সুখীও নয়।

সে চারিদিকে বাঁশ গাছের ঝাড়গুলোর দিকে তাকিয়ে ভাবলো

"কয়েকটা গাছওয়ালা এই জায়গাটা সুন্দর , আমি জানি।

কিন্তু এখানে যদি আরো অনেক গাছ থাকত!" এই ভাবনাটা তার খুব পছন্দ হলো।

এবার সে আবার গ্রামে ফিরে গিয়ে বীজ আর চারা জোগাড় করতে লাগলো।

তিন তিনটে ঝোলা ভর্তি করে সে আনলো অর্জুন, এজার, গোল্দ্মহুর, করই,

মোজ আর হিমোলু গাছের চারা আর বীজ।

"এখন এই কয়েকটা গাছ ওয়ালা জায়গাটাতে খুব ভালো বাদামী মাটি আছে ,

এখন আমরা এখানে এইসব গাছ পুঁততে পারি!"

যাদব আরো নতুন নতুন অনেক চারা আর বীজ নিয়ে এলো আর যেখানে

কিছু কিছু গাছ ছিল কিন্তু অনেক গাছ ছিল না সেখানে পুঁতলো।

##
এত কঠিন কাজ করতে করতে তার পিঠে ব্যথা হয়ে যেত অনেক সময়। অনেক বছর লাগলো তার।
দিন যেতে লাগলো। আকাশ কখনো কমলা রঙের কখনো নীল, সেই আকাশই আবার বদলে গিয়ে কখনো বেগুনি কখনো গোলাপী, গ্রামগুলো সব শহর হয়ে যেতে লাগলো। কখনো ধুলোভরা বাতাস বইত কখনো নদী হয়ে উঠত ধূসর, কিন্তু যাদবের পোকা বন্ধুরা সবসময় মাটি খুঁড়ে খুঁড়ে তাকে সাহায্য করতে লাগলো, বাঁশ গাছেরা ছায়া দিল আর দিল ঠান্ডা হাওয়া। যাদব গাছ পুঁতে যেতে থাকলো।

##
শিগগিরই অর্জুন, এজার, গোল্দ্মহুর, করই , মোজ আর হিমোলু আর আরো অনেক অন্য গাছ যা সে পুঁতেছিল তাদের শেকড় বেরোলো আর তারা বাড়তে লাগলো। যত তারা বড় হলো ততই তারা আরো বীজ ছড়াতে লাগলো, সেই সব বীজ থেকে আবার নতুন শেকড় আর চারা বেরোলো।

ছোট ছোট অঙ্কুর থেকে চারা তারপর ছোট গাছ তারপর বড় গাছ, তাদের ডালপালা বেরোলো লম্বা হলো আর তারা আকাশের দিকে হাত বাড়ালো।

##
যে জায়গাটিতে কোনো গাছ ছিল না সেখানে কিছু গাছ হলো তারপর সেখানে খুব সুন্দর আর সবুজ অনেক গাছ হলো।

যেখানে এত গাছ আছে সেখানে কি গাছে বাস করে এমন জীব জন্তুরা আসবে না? গাছ থাকলে তারাও নিশ্চয়ই আসবে।

##
প্রথমে পাখিরা এলো। কাছ থেকে, দূর থেকে, দল বেঁধে তারা যাদবের গাছে বাসা বানাতে এলো। শকুন, পেলিক্যান্ , সারস, হাঁস সবাই এলো। এলো দমা, দোয়েল, খঞ্জন আর ফুটকি পাখি।

##
তারপর মোষ আর হরিন এলো লাফাতে লাফাতে, খরগোশ এলো ছুটতে ছুটতে আর বাঁদর এলো ঝুলতে ঝুলতে। আর এলো হাতি, বাঘ আর গন্ডার।

##
সবশেষে এলো সাপ। তারা হড়কে হড়তে এঁকে বেঁকে যাদবের বাঁশ বাগানের ছায়ায় ঠান্ডা হতে এলো।

সাপেদের আসতে দেখে আনন্দে যাদব কেঁদে ফেলল। সে এত খুশি হলো যে তারা কামড়ে দিতে পারে এই ভয়ও তার হলো না।

##
যাদবের গাছের জায়গাটা পালক , ঠোঁট , ডানা , নখ , লেজ আর ফনা দিয়ে ভরে উঠলো।
কোথাও একটু জায়গা , কোথাও কয়েকটা ডোরা কোথাও জলের ছিটে - আর সবুজ আর সবুজ - সর্বত্র।

এখন সেই গাছের জায়গাটা একটা জঙ্গল , শেষ পর্যন্ত - যাদব একজন সুখী মানুষ।

যাদবের মনে তারপরে আরো একটা ভাবনা এলো।

"এক জায়গায় অনেক গাছ থাকা খুব ভালো আমি জানি,কিন্তু সব জায়্গায় অনেক

গাছ থাকলে তা আরো অনেক বেশি ভালো!"

সে তার ঝোলার মধ্যে বীজ বোঝাই করে হাঁটতে লাগলো দূর থেকে আরো দূরে।

হাঁটতে হাঁটতে যেখানেই সে দেখল কোনো গাছ নেই সেখানেই কিছু বীজ

পুঁতে দিল। আরো, আরো, আরো বীজ।

কিন্তু এই পৃথিবীতে কোনো গাছ নেই এমন জায়গা অনেক আছে।

সত্যি কথা বলতে কি গাছ আছে এমন জায়গার থেকে এখন গাছ নেই এমন জায়গাই বেশি।

খুব দুঃখের কথা কিন্তু যাদব আর বসে বসে কাঁদে না।

##
সে মুলাই গাছ লাগালো।

##
আরো গাছ লাগালো।

আর আরো বেশি লাগালো।

পুরনো জঙ্গলগুলিকে ফিরিয়ে আনা খুব শক্ত কাজ।

সমুদ্র ফুলে ফেঁপে উঠলো, ঠান্ডা বাতাস বইলো,

ছোট ছোট শহরগুলো আরো আরো বড় হতে লাগলো, যাদব বুড়ো হয়ে যেতে লাগলো।

কিন্তু সে বীজ পোঁতা বন্ধ করলো না। সে পুঁতেই চলল।

##
সমস্ত পৃথিবী খুশি না হওয়া পর্যন্ত যাদব গাছ পুঁতেই যাবে, তৈরী করবে অনেক ভালোবেসে ফেলার মত গাছের জায়গা।

##
আসলে যাদব কে?

যাদব মুলাই পায়েং একজন সংরক্ষণকারী যিনি ভারত সরকারের দেওয়া পদ্মশ্রী উপাধি পেয়েছেন যা হলো ভারতের সবচেয়ে বড় অসামরিক সম্মানগুলির মধ্যে একটি। যাদব আসামের মাজুলি এলাকায় থাকেন।

যখন তাঁর ষোলো বছর বয়েস তখন তিনি ব্রহ্মপুত্রের গরম বালিয়াড়িতে সাপেদের মরে যাওয়া দেখে খুব কষ্ট পেয়েছিলেন। তিনি ঠিক করেন সেখানে ছায়ার জন্যে কিছু গাছ পুঁতবেন। ছোটো ছোটো বাঁশগাছ পোঁতা দিয়ে তিনি শুরু করেন। আর তারপর ধীরে ধীরে একটি একটি করে বীজ কিংবা গাছ পুঁতে খুব কষ্ট করে তিনি একটি বিরাট বড় গোটা জঙ্গল সৃষ্টি করেন। এটা 1979 সালের কথা।

তারপর তিন দশক জুড়ে যাদব আর তাঁর পোঁতা বীজ ও গাছ সেই শুকনো বালিয়াড়ির চেহারাই বদলে দিল। 550 হেক্টরের সেই বালিয়াড়ি এখন ঘন সবুজ জঙ্গল , নানারকম গাছ গাছালিতে ভরা। কত জীব জন্তু যে সেখানে আছে, হাতি, বাঘ, বাঁদর, হরিন আর অনেক রকমের দেশী বিদেশী পাখি। যাদব কিন্তু থামেন নি, এখনো তিনি তাঁর জঙ্গলে রোজ যান আর যেখানে দেখেন ফাঁকা জায়গা সেখানেই গাছ পোঁতেন।

##
আম গাছের সঙ্গে বড় হওয়া:

গাছ পুঁততে শেখো

একটা আম খেলে? ভালো লাগলো? আরো একটা চাও? দোকানে গিয়ে নিশ্চয়ই কিনে আনা যায়। কিন্তু নিজের আম নিজে ফলানোয় আরো অনেক বেশি মজা আর এটা তুমি পাবে বিনা পয়সায়! যে আমটা খেলে তার আঁটিটা দিয়েই আরো অনেক নতুন আম বানানো যায়। শুধু তোমার চাই সময় আর ধৈর্য।

প্রথমে একটা ফাঁকা জায়গা খুঁজে বার কর যেটা তোমার বাড়ির কাছে। মাটিটা ঝুরঝুরে কিনা আর সেখানে ভালো রোদ আসে কিনা সেটা একবার দেখে নাও। তারপর তোমার কোনো বন্ধু , ভাই বোন অথবা বাড়ির কোনো বড় একজন কে নিয়ে যাও আর আঁটিটাকে পুঁতে দাও। গাছ বেরোতে কয়েক সপ্তাহ লাগতে পারে, জল দাও, অপেক্ষা কর আর লক্ষ্য রাখো, দেখবে তোমার বীজ থেকে গাছ বেরোবে! ধৈর্য হারিও না আর একেবারে তাড়াহুড়ো কোর না।

আঁটি থেকে অঙ্কুর জন্মাবে আর একটা সুস্থ সুন্দর আম গাছ হবে, তোমাকে আরো অপেক্ষা করতে হবে, জল দিতে হবে আর লক্ষ্য রাখতে হবে। তোমার গাছ কে যেন পোকামাকড় কিংবা জীব জন্তুরা খেয়ে নষ্ট না করে কিংবা কেউ পা দিয়ে মাড়িয়ে না দেয় সেটাও দেখতে হবে। অপেক্ষা করতে করতে হতাশ লাগলে একটা বই পড়, গান শোন কিংবা আরো গাছ লাগাও!

কয়েক বছর পরে যখন তুমি লম্বা হবে তোমার আম গাছ ও তোমার সঙ্গে সঙ্গে লম্বা হবে। সে লম্বা হতেই থাকবে যতক্ষণ পর্যন্ত না তুমি তাতে চড়তে পারো আর তার নীচে পিকনিক না করতে পারো। ঠিক তখনি আসল মজা। তোমার আম গাছে এখন আম হবে যা তুমি আর তোমার বন্ধুরা খাবে। এই আমগুলো আরো অনেক জীব জন্তুকে ডেকে আনবে যারা আম খেতে ভালবাসে : তারা হলো পাখি, পিঁপড়ে, কাঠ বিড়ালী, বাদুড়, বাঁদর, মাকড়সা আরো অনেক প্রাণী।

কিছু প্রাণী ফল খেতে আসবে, কিছু আসবে আম গাছের রস খেতে, কেউ বা আসবে আম ফুলের মধু খেতে। আরো কেউ কেউ আছে যারা ওই গাছে আসা প্রানীদের খেতে আসবে। কিন্তু খাওয়াই সব নয়, কোনো কোনো প্রাণী তোমার গাছের ছায়ায় বসে বিশ্রাম করতে আসবে নয়তো ডালে বসে ঘুমোতে আসবে। সব প্রানীদের জন্যেই তোমার গাছের কিছু না কিছু দেওয়ার আছে।

কারা তোমার আম গাছে আসে এটা দেখে দিনের কিছু সময় কাটাও। আরো খেয়াল রাখো দিনের কোন সময়ে তারা আসে আর এসে কি করে। তোমার ডায়েরিতে তা লিখে রাখো। তাদের ছবিও আঁকো।

তাহলে দেখলে তো একটা মাত্র আমের আঁটি দিয়ে কত কিছু করা যায় আর শেখা যায়? গাছ পোঁতা খুব মজার ব্যাপার তাই না? ভেবে দেখো গাছ পুঁতে পুঁতে পুরো একটা জঙ্গল তৈরী করতে যাদবের কত মজা হয়েছিল!

##
* License: [CC-BY]
* Text: Vinayak Varma
* Illustration: Vinayak Varma
* Translation: Sanghamitra Ghosh
* Language: bn

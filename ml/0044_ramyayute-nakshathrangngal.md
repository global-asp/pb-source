# രമ്യയുടെ നക്ഷത്രങ്ങൾ

##
ഒരിക്കൽ ഒരിടത്ത് രമ്യ എന്നു പേരുള്ള ഒരു സുന്ദരിക്കുട്ടിയുണ്ടായിരുന്നു. അവൾക്ക് കമ്മലുകൾ വളരെ ഇഷ്ടമായിരുന്നു. അതുകൊണ്ട് അവൾക്കെല്ലാവരും സമ്മാനമായി കമ്മലുകളാണു കൊടുത്തിരുന്നത്. അങ്ങിനെ രമ്യയ്ക്ക് ചുവന്ന കമ്മൽ, പച്ചക്കമ്മൽ, നീലക്കമ്മൽ തുടങ്ങി മഴവില്ലിലെ എല്ലാ നിറങ്ങളിലുമുള്ള കമ്മലുകൾ ഉണ്ടായിരുന്നു.

##
രമ്യയ്ക്ക് പിറന്നാൾ സമ്മാനമായി അമ്മൂമ്മ കൊടുത്തതെന്താണെന്നറിയേണ്ടേ? അമ്മൂമ്മ വളരെ മനോഹരമായ വജ്രങ്ങൾ കൊണ്ടുണ്ടാക്കിയ  കമ്മലുകളാണു രമ്യയ്ക്ക് കൊടുത്തത്. അവ നക്ഷത്രങ്ങളെപ്പോലെ തിളങ്ങി. അവൾക്കാ കമ്മലുകൾ വളരെ ഇഷ്ടമായി. “അമ്മൂമ്മേ, അമ്മൂമ്മയ്ക്കെവിടുന്നാ ഇത്രേം ഭംഗിയുള്ള വജ്രക്കമ്മലുകൾ കിട്ടിയേ, പറയമ്മൂമ്മേ“ രമ്യ അമ്മൂമ്മയോട് കൊഞ്ചി.

##
അതൊരു നക്ഷത്രമില്ലാ രാത്രിയായിരുന്നു. അമ്മൂമ്മ ആകാശത്തേക്ക് കൈ ചൂണ്ടിപ്പറഞ്ഞു, “നോക്ക് രമ്യമോളേ, ആകാശത്ത് ഒരു നക്ഷത്രത്തെയെങ്കിലും കാണുന്നുണ്ടോ?, ഞാൻ അതിനെയെല്ലാം നുള്ളിയെടുത്തു, എന്നിട്ട് അവയിൽ നീന്ന് എറ്റവും ഭംഗിയുള്ളതിനെയെടുത്ത് എന്റെ രമ്യമോൾക്ക് കമ്മലുണ്ടാക്കി“

##
രമ്യയ്ക്ക് ഇത് കേട്ടിട്ട് വല്യ സങ്കടമായി

“എന്റെ തിളങ്ങുന്ന കൊച്ചു നക്ഷത്രമേ,

നീ എവിടെയാ?

ഈ ലോകത്തിനു മുകളിൽ ഒത്തിരി ഉയരത്തിൽ,

ആകാശത്ത് വജ്രങ്ങളെപ്പോലെ തിളങ്ങാൻ നീ തിരിച്ചു വരില്ലേ“

രമ്യ സങ്കടത്തോടെ ആകാശത്തേക്ക് നോക്കി പാടി.

##
അന്നു രാത്രി രമ്യ തന്റെ പുതിയ കമ്മലുകൾ ഊരി തലയണയുടെ കീഴിൽ സൂക്ഷിച്ചു വെച്ചു. ഒരു ദേവത ആകാശത്തിലെ നക്ഷത്രങ്ങളെയെല്ലാം തിരികെ കൊണ്ടു വരുമെന്ന്  ആശിച്ചുകൊണ്ട് അവൾ ഉറങ്ങാൻ കിടന്നു.

രാത്രി പകുതിയായപ്പോൾ അവൾ മനോഹരമായ ഒരു സ്വപ്നം കണ്ടു.

##
ആ  സ്വപ്നത്തിൽ ഒരു സുന്ദരിയായ ദേവത പ്രത്യക്ഷപ്പെട്ടിട്ട് രമ്യയോടു പറഞ്ഞു 

“രമ്യക്കുട്ടി വിഷമിക്കേണ്ട കേട്ടോ, ഞാൻ മോൾക്കു വേണ്ടി ഒത്തിരിയൊത്തിരിയൊത്തിരി നക്ഷത്രങ്ങൾ ആകാശത്ത് കൊണ്ടുവന്നിട്ടുണ്ടേ“

രമ്യ ഉറക്കത്തിൽ നിന്ന് ചാടിയെഴുന്നേറ്റു. (നിങ്ങൾക്കറിയാമോ അവളപ്പോളെന്താ കണ്ടതെന്ന്?)

##
ആ രാത്രിയിലെ ആകാശം നക്ഷത്രങ്ങൾ കൊണ്ട് നിറഞ്ഞ് മനോഹരമായിരുന്നു.

##
രമ്യ അവളുടെ അമൂല്യമായ വജ്രനക്ഷത്രക്കമ്മലുകൾ വീണ്ടും എടുത്തണിഞ്ഞു. അപ്പോൾ അവളുടെ കണ്ണുകൾ നക്ഷത്രങ്ങളെപ്പോലെ തിളങ്ങി.

##
രമ്യ വീണ്ടും പഴയതുപോലെ സന്തോഷവതിയായി.

##
* License: [CC-BY]
* Text: Mala Ashok
* Illustration: Helga Parekh
* Translation: Ranjit R
* Language: ml

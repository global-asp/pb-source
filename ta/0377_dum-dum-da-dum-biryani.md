# தம்-தம்-த-தம் பிரியாணி!

##
பாஷாவும் அவனுடைய சகோதரி சாய்நபியும் தங்கள் பெற்றோருடன் ஹைதராபாதில் வசிக்கிறார்கள்.

பாஷாவுக்கு நன்றாகச் சாப்பிடப் பிடிக்கும், அதைவிட முக்கியமாக, சமைக்கப் பிடிக்கும்!

அவன் தினமும் தன் அம்மிக்குச் சமையல் வேலைகளில் உதவுவான். அவனுடைய அம்மி பலவண்ணக் காய்கறிகளை நறுக்கும்போது, அவன் அவருடைய கைகளையே பார்த்துக்கொண்டிருப்பான். பழுத்த சிவப்புத் தக்காளிகள், மொறுமொறுப் பச்சைக் குடைமிளகாய்கள், உறுதியான ஆரஞ்சு கேரட்டுகள், கொழுகொழு இளஞ்சிவப்பு வெங்காயங்கள்…

##
அம்மியின் சமையலறையில் பருப்புகளும் அரிசியும் காய்கறிகளும் இறைச்சியும் மசாலாப்பொருள்களும் அடுப்பில் வண்ணம் மாற, சுவையான உணவு தயாராக, அப்போது எங்கும் சுற்றிவந்து சுண்டியிழுக்கும் வாசனைகள் பாஷாவுக்கு மிகவும் பிடிக்கும். தானும் அப்படிச் சமைத்துப்பார்க்கவேண்டும் என்பது அவனுடைய ஆசை. என்றைக்காவது அம்மி அதற்கு ஒரு வாய்ப்புத் தருவாரா என்று அவன் ஏங்கினான்.

##
ஒருநாள், பாஷாவும் சாய்நபியும் பள்ளியிலிருந்து திரும்பியபோது, அவர்களுடைய அம்மி தளர்ந்து படுத்திருந்தார். அவருக்கு நல்ல ஜுரம். அவர்களுடைய பாபா இன்னும் அலுவலகத்திலிருந்து வந்திருக்கவில்லை.

அப்போது, அம்மியின் அலைபேசி ஒலித்தது.பாஷா அதை எடுத்துப்பார்த்தான், அம்மியின் நெருங்கிய சிநேகிதியான சாய்ரா அத்தைதான் அழைக்கிறார்.

அலைபேசி தொடர்ந்து ஒலித்தால் அம்மி தூக்கம் கலைந்து எழுந்துவிடுவாரோ என்று அஞ்சினான் பாஷா. சட்டென்று அதை எடுத்துப் பேசினான்.

##
"நான் ஒரு கல்யாணத்துக்குச் சென்றுவிட்டுத் திரும்பிக்கொண்டிருக்கிறேன், என்னோடு நிறைய நண்பர்களும் வருகிறார்கள்" என்று களைப்பான குரலில் சொன்னார் சாய்ரா அத்தை, "இன்னும் இரண்டு மணி நேரத்தில் நாங்கள் உன் வீட்டுக்கு வருவோம். நாங்கள் அங்கே இரவு உணவு சாப்பிடலாமா?' என்று கேட்டார் அவர், "நாங்கள் மொத்தம் 24 பேர், அதில் 4 பேர் சைவம்!"

அம்மிக்கு சாய்ரா அத்தையை மிகவும் பிடிக்கும். அவரும் அவரது நண்பர்களும் வீட்டுக்கு வருகிறார்கள் என்றால், அம்மி மிகவும் மகிழ்வார்.

ஆகவே, "நீங்க தாராளமாக வரலாம் அத்தை!" என்றான் பாஷா.

##
சாய்ரா அத்தையுடன் பேசியது பாஷாவுக்கு மிகவும் மகிழ்ச்சியாக இருந்தது. "இதுதான் எனக்கு நல்ல வாய்ப்பு, சாய்ரா அத்தைக்கும் அவரது நண்பர்களுக்கும் நானே நன்றாகச் சமைத்துப்போட்டு அசத்திவிடவேண்டும்!"

அதேசமயம், பாஷாவுக்குப் பதற்றமாகவும் இருந்தது, "நான் எப்படித் தனியாகச் சமைப்பேன்!"

பாஷா குளிர்பதனப்பெட்டியைத் திறந்துபார்த்தான். அங்கே அவனுக்குப் பிடித்த பல காய்கறிகள் இருந்தன: காலிஃப்ளவர், பட்டாணிகள், பீன்ஸ். கேரட்களுக்குக்கீழே ஒரு கொத்து தளதள புதினாக்கீரைக் கட்டுகூட எட்டிப்பார்த்தது.

"ஆஹா, நான் சுவையான வெஜிடபிள் தம் பிரியாணி செய்யப்போகிறேன். அதற்குத் தேவையான எல்லாமே இங்கே இருக்கின்றன!" என்றான் பாஷா.

##
அவர்கள் வீட்டில் 4 பேர். ஆகவே, அம்மி எப்போதும் 4 பேருக்குதான் வெஜிடபிள் தம் பிரியாணி செய்வார். அதை பாஷா பலமுறை பார்த்திருக்கிறான். அதற்கான செய்முறை அவனுக்கு நன்றாகத் தெரியும்.

ஆனால், இப்போது அவன் 24 பேருக்குச் சமைக்கவேண்டும். அதாவது, அம்மி வழக்கமாகச் சமைப்பதுபோல் ஆறுமடங்கு* பேருக்குச் சமைக்கவேண்டும்.

*(4+4+4+4+4+4 = 24. அல்லது 4 x 6 (4 முறை 6) = 24)

"அதாவது, நான் ஆறுமுறை பிரியாணி சமைக்கவேண்டும்" என்று நினைத்த பாஷா பதறினான், "ஆனால், அதற்குள் அத்தையும் அவரது நண்பர்களும் வந்துவிடுவார்களே!"

##
வேறு வழியில்லை. அவன் சமையலுக்குத் தேவையான ஒவ்வொரு பாத்திரங்களையும் ஆறு ஆறாக எடுத்துவைக்கத் தொடங்கினான்.

அப்போது, சாய்நபி சமையலறைக்குள் எட்டிப்பார்த்தாள். முகத்தைச்சுளித்தபடி, "என்ன செய்கிறாய் அண்ணா?" என்றாள்.

பாஷா அவளுக்குத் தன் பிரச்னையை விளக்கினான், "நான் 24 பேருக்கு பிரியாணி செய்யவேண்டும், எனக்கு 4 பேருக்குதான் பிரியாணி செய்யத்தெரியும். ஆகவே, அதை ஆறுமுறை செய்யப்போகிறேன்."

##
உடனே, சாய்நபி சிரிக்கத் தொடங்கினாள், "முட்டாள் அண்ணா!" என்று அவனைச் செல்லமாகக் கோபித்துக்கொண்டாள், "நீ ஆறுமுறை பிரியாணி சமைக்கவேண்டியதில்லை, ஒரே ஒருமுறை சமைத்தால் போதும், அதற்குத் தேவையான எல்லாப் பொருள்களையும் ஆறுமடங்கு போடவேண்டும், அவ்வளவுதான்"

தன்னுடைய புத்திசாலித் தங்கை தன்னைக் கேலி செய்வது பாஷாவுக்குப் பிடிக்கவில்லை. ஆனால், அவள் சொல்வது உண்மைதானே? அவன் ஆறுமுறை பிரியாணி செய்யவேண்டியதில்லையே! இப்படி அற்பத்தனமாகத் தவறு செய்துவிட்டோமே என்று அவன் தன்னைத்தானே நொந்துகொண்டான்.

##
"அதெல்லாம் எனக்குத் தெரியும்" அவசரமாகச் சொன்னான் அவன், "உனக்குத் தெரிகிறதா, இல்லையா என்று பார்ப்பதற்காகச் சும்மா கேட்டேன்!"

"ஆமாம் அண்ணா, நீ பெரிய புத்திசாலி ஆயிற்றே" என்று குறும்பாகச் சொன்னாள் சாய்நபி. "சரி, 4 பேருக்கு எவ்வளவு அரிசி தேவை?"

"1.5 .கப்"

"அப்படியானால், 24 பேருக்கு 1.5 * 6 = 9 கப் அரிசி தேவை" என்று உடனே சொன்னாள் சாய்நபி.

##
பாஷா சாய்நபியை ஆச்சர்யத்துடன் பார்த்தான், "இவள் எப்படி இந்தக் கணக்குகளை இவ்வளவு விரைவாகப் போடுகிறாள், அதுவும் காகிதம், பென்சில் இல்லாமலே!"

அந்த ஆச்சர்யத்தை அவன் வெளியே காட்டிக்கொள்ளவில்லை, முரட்டுத்தனமாக "சரி, சரி" என்று சொன்னபடி 9 கப் அரிசியை அளந்து ஒரு பெரிய பாத்திரத்தில் போட்டான், "சரி, இப்போது மற்ற பொருள்களையும் இதேமாதிரி கணக்கிட்டுச் சொல், நீ சொல்வது சரியா, தவறா என்று நான் பார்க்கிறேன்!" என்றான்.

"கண்டிப்பாகச் சொல்கிறேன் அண்ணா" என்றாள் சாய்நபி. வேகமாக ஓடிச் சென்று ஒரு பென்சிலையும் காகிதத்தையும் கொண்டுவந்தாள்.

##
அண்ணனுடன் சேர்ந்து வேலை செய்வதென்றால் சாய்நபிக்கு மிகவும் பிடிக்கும். நான்கு பேருக்கு பிரியாணி செய்யத் தேவைப்படும் ஒவ்வொரு பொருளாக அவன் சொல்ல,  

24 பேருக்கு எவ்வளவு பொருள் தேவைப்படும் என்று அவள் கணக்கிட்டாள்.

"4 பேருக்கு 15 பச்சை பீன்ஸ்" என்றான் பாஷா.
"அப்படியானால், 15 x 6 = 90, இருபத்து நான்கு பேருக்கு 90 பச்சை பீன்ஸ் தேவை" என்றாள் சாய்நபி.
"4 பேருக்கு 3/4 கப் தயிர்."

"அப்படியானால், 3/4 x 6 = 0.75 x 6 = 4.5, இருபத்து நான்கு பேருக்கு 4.5 கப் தயிர் தேவை" என்று காகிதத்தில் விரைவாகக் கணக்கிட்டுச் சொன்னாள் சாய்நபி, "அவ்வளவு தயிர் நம் வீட்டில் இருக்கிறதா?"
"இருக்கிறது" என்றான் பாஷா, "அடுத்து…"

##
நிறைவாக, அவர்கள் எல்லாப் பொருள்களையும் அளந்து எடுத்துக்கொண்டுவிட்டார்கள்.
"இவ்வளவு காய்கறிகளா!" என்று மலைத்துப்போனான் பாஷா, "இவற்றை நறுக்குவதற்கு நீ எனக்கு உதவுவாயா?" என்று சாய்நபியிடம் கேட்டான்.
"கண்டிப்பாக உதவுகிறேன் அண்ணா" என்று சிரித்தாள் சாய்நபி. இன்றைக்கு அவளுக்கு அதிர்ஷ்ட தினம்தான்!

பாஷா முதலில் மென்மையான ஆரஞ்சு நிறக் குங்குமப்பூ இதழ்களைப் பாலில் நனைத்துவைத்தான். அரிசியைத் தண்ணீரில் ஊறப்போட்டான். பிறகு, அவன் சாய்நபியுடன் சேர்ந்து காய்கறிகளை வெட்டினான், அடுப்பை ஏற்றி மசாலாப்பொருள்களை வறுக்கத் தொடங்கினான்: பட்டை, கிராம்பு, பச்சை ஏலக்காய், கருப்பு ஏலக்காய்… இவற்றை நெய்யில் வறுத்துவிட்டு, நறுக்கப்பட்ட காய்கறிகளையும் அதில் போட்டு வதக்கினான்.

##
இப்போது, அவனுக்குப் பரிச்சயமான, நல்ல உணவிலிருந்து வருகிற, இனிமையான நறுமணம் வீடுமுழுவதும் பரவியது. பாஷாவுக்குத் தன்னுடைய சமையல்திறமையில் நம்பிக்கை வந்தது.

அடுத்து, அவனுக்கு மிகவும் பிடித்த வேலை: பாதி வெந்த அரிசியையும், மசாலாப்பொருள்கள், காய்கறிகளையும் ஒரு ஹண்டியில் அடுக்கடுக்காக அமைத்து மெதுவாகச் சமைத்தல்!

பாஷா பாத்திரத்தில் எல்லாவற்றையும் அடுக்கடுக்காக அமைத்தான், அதனை ஒரு தவாவில் வைத்து மெதுவாகச் சமைக்கத் தொடங்கினான்.

##
அப்போது, வாசல் மணி ஒலித்தது. பாஷாவும் சாய்நபியும் சமையலறையிலிருந்து வருவதற்குள், அம்மி எழுந்து கதவைத் திறந்துவிட்டார்.

அவர் விருந்தினர்களை ஆச்சர்யம் கலந்த மகிழ்ச்சியோடு வரவேற்றார். மறுநிமிடம், அவருடைய மகிழ்ச்சி கவலையாக மாறியது, "இவர்களுக்கு என்ன சாப்பிடக் கொடுப்பது? நான் எதுவும் சமைக்கவில்லையே!"

##
அதே நேரம், சமையலறையிலிருந்து அருமையான மணம் வந்தது. குழப்பத்துடன் அங்கே வந்தார் அம்மி.

"அம்மா, நாங்கள் பிரியாணி சமைத்திருக்கிறோம்" என்றபடி பாஷாவும் சாய்நபியும் ஹண்டியைத் திறந்துகாட்டினார்கள். அதைப்பார்த்துத் திகைத்தார் அம்மி.

"பாஷா, அருமையாக பிரியாணி சமைக்கிறான் அம்மி!" என்றாள் சாய்நபி. "நானும் அவனுக்கு உதவி செய்தேன்!"

இதைக்கேட்ட பாஷா பெருமையுடன் அம்மியைப் பார்த்துச் சிரித்தான். "பரவாயில்லை, இந்த சாய்நபிக்கும் என் பெருமை தெரிந்திருக்கிறது!" என்று நினைத்துக்கொண்டான்.

##
அம்மி பாஷாவையும் சாய்நபியையும் அணைத்துக்கொண்டாள், "மாஷால்லா" என்று சிரித்தாள், "என்னுடைய இரண்டு குழந்தைகளும் மிகவும் திறமைசாலிகள். உங்களை நினைத்து எனக்கு மிகவும் பெருமையாக இருக்கிறது!"

"சரி, எல்லாரும் உட்காருங்கள், நானும் சாய்நபியும் உங்களுக்கு பிரியாணி பரிமாறுகிறோம்!" என்றான் பாஷா. சாய்நபியும் ஆர்வத்துடன் புன்னகைத்தாள். இனிமேல் அண்ணனுடன் சேர்ந்து இதுபோல் இன்னும் பல சுவாரஸ்யமான வேலைகளைச் செய்யலாம் என்று நினைத்தபோது, அவளுக்கு மிகவும் மகிழ்ச்சியாக இருந்தது.

##
சாய்ரா அத்தையும் அவரது நண்பர்களும் பாஷாவும் சாய்நபியும் செய்த பிரியாணியை ருசித்துச் சாப்பிட்டார்கள். "இத்தனை அருமையான தம் பிரியாணியை நாங்கள் இதுவரை சாப்பிட்டதே இல்லை" என்றார்கள்.

"உண்மைதான்!" என்று விரல்களைச் சுவைத்தபடி சொன்னார் அம்மி. அதைக்கேட்டு பாஷாவும் சாய்நபியும் மகிழ்ந்து சிரித்தார்கள்.

##
பாஷா, சாய்நபியுடன் சேர்ந்து சமையுங்கள்!

உங்களுக்குத் தெரியுமா? பாஷா, சாய்நபியின் அம்மி மிகவும் நல்லவர். அவருடைய தம் பிரியாணி செய்முறையை அவர் நம்முடன் பகிர்ந்துகொண்டிருக்கிறார்! நீங்களும் இதைச் சமைக்க முயலலாம். ஆனால், அப்படிச் செய்யும்போது, பெரியவர்கள் யாராவது உங்களுடன் இருக்கவேண்டும்.

உட்பொருள்கள் (4 பேருக்கு பிரியாணி)
- பாஸ்மதி அரிசி - 1 1/2 கப்கள், நீரில் ஊறவைத்தது
- 3 இழை குங்குமப்பூ ஊறிய சூடான பால் - 2 டேபிள்ஸ்பூன்
- தண்ணீர் - 4 கப்கள்
- நெய் - 4 டேபிள்ஸ்பூன்
- வெங்காயம் - 1, வெட்டியது
- ஷாஹி ஜீரகம் - 1/2 டீஸ்பூன்

##
- பிரிஞ்சி இலை - 1
- பட்டை - 2 இஞ்ச் துண்டு
- கிராம்பு - 8
- இஞ்சிப் பூண்டு விழுது - 1 1/2 டேபிள்ஸ்பூன்
- கலந்த காய்கறிகள் (காலிஃப்ளவர், பீன்ஸ், கேரட், பட்டாணி) - 3 கப்கள், நறுக்கப்பட்டவை
- தக்காளி - 2 சிறியவை, நறுக்கப்பட்டவை
- பச்சை மிளகாய் - 1, நறுக்கப்பட்டது
- மசாலாத் தூள்கள் (கரம் மசாலா - 1 டீஸ்பூன்; மஞ்சள் தூள் - 1/2 டீஸ்பூன்; தனியாத் தூள் - 1 டேபிள்ஸ்பூன்)
- தயிர் - 3/4 கப்
- புதினாக்கீரை - 2 டேபிள்ஸ்பூன், நறுக்கியது
- கொத்தமல்லித் தழை - 1 டேபிள்ஸ்பூன், நறுக்கியது
- முந்திரி மற்றும் உலர்திராட்சை - தலா 5
- பச்சை ஏலக்காய் - 5
- கருப்பு ஏலக்காய் - 1
- பால் - 2 டேபிள்ஸ்பூன்
- உப்பு - 1 1/2 டீஸ்பூன்

##
1. பாதியளவு நெய்யை ஒரு பாத்திரத்தில் சூடாக்கி, வெங்காயத் துண்டுகள் பொன்னிறமாகும்வரை வதக்கவும். அதை ஒருபக்கம் வைத்துவிடவும்.

2. அதே பாத்திரத்தில், மீதமுள்ள நெய்யைச் சூடாக்கவும். ஷாஹி ஜீரகம், பிரிஞ்சி இலை, பட்டை மற்றும் கிராம்பை அதில் வறுக்கவும். இஞ்சிப் பூண்டு விழுது சேர்த்து 2 நிமிடங்கள் வதக்கவும்.

3. இதில் காய்கறிகள், தக்காளி மற்றும் பச்சை மிளகாயைச் சேர்த்து 3 நிமிடங்கள் வதக்கவும்.

4. எல்லா மசாலாத்தூள்களையும் சேர்க்கவும். 2 நிமிடங்களுக்கு நன்கு வதக்கவும்.

##
5. பாத்திரத்தில் தயிர் மற்றும் பாதி உப்பைப் போட்டு நன்றாகக் கலக்கவும். இதனை மூடிவைத்து சுமார் 10 நிமிடங்களுக்குக் குறைந்த தீயில் சமைக்கவும், இதனால் காய்கறிகள் மென்மையாகும், ஆனால் மசிந்துவிடாது.

6. அடுப்பிலிருந்து பாத்திரத்தை எடுத்துவிட்டு, அதில் புதினா மற்றும் கொத்தமல்லித் தழைகளைச் சேர்க்கவும்.

7. இன்னொரு பாத்திரத்தில், தண்ணீரைக் கொதிக்கவைக்கவும். மீதமுள்ள உப்பு, கருப்பு ஏலக்காய் மற்றும் பச்சை ஏலக்காயைச் சேர்க்கவும்

8. ஊறவைத்த அரிசியை வடிகட்டவும், அதைக் கொதிக்கும் நீரில் போடவும், பாத்திரத்தை மூடாமல் 8 நிமிடங்கள் சமைக்கவும். அரிசி ஓரளவு வெந்ததும், அதை வடிகட்டி மூலம் வடிகட்டவும்.

9. பிரியாணியின் அளவுக்கு ஏற்ற ஒரு ஹண்டியில்* அடுக்குகளை உருவாக்கத் தொடங்கவும்.

* நீரை வடிகட்டுவதற்காகக் கீழே சிறு துளைகளைக் கொண்ட ஒரு பாத்திரம்

##
1ம் அடுக்கில் சமைத்த காய்கறிக் கலவையில் (5ம் படிநிலையிலிருந்து) 1/3 பங்கையும், முந்திரிகள் மற்றும் உலர்திராட்சைகளில் 1/3 பங்கையும் வைக்கவும், 2ம் அடுக்கில், சமைத்த அரிசியில் (8ம் படிநிலை) 1/3 பங்கை வைக்கவும், அதற்குமேல், வறுத்த வெங்காயத்தில் (1ம் படிநிலை) 1/3 பங்கையும் குங்குமப்பூ கலந்த பாலில் 1/3 பங்கையும் வைக்கவும். இந்த இரண்டு அடுக்குகளையும் திரும்பத் திரும்ப வைத்து, மொத்தம் 6 அடுக்குகளை உருவாக்கவும்.

10. ஹண்டியை மூடி அதை ஒரு சூடான தவாவில் வைக்கவும். 5 நிமிடங்கள் நடுத்தர அளவுத் தீயிலும், மேலும் 7 நிமிடங்கள் குறைந்த அளவுத் தீயிலும் சமைக்கவும்.

11. ஹண்டியை அடுப்பிலிருந்து எடுத்து பிரியாணியைக் கலக்கவும், மசாலாப்பொருள்களின் நிறங்கள் ஒரேமாதிரியாகப் பரவவேண்டும்.

12. வெஜிடபிள் தம் பிரியாணி பரிமாறத் தயார்!

##
நீங்கள் ஓர் உணவுக் கணக்கு நிபுணரா?

பாஷாவைப்போல் உங்களாலும் 24 பேருக்குச் சுவையான பிரியாணியைச் சமைக்க இயலுமா? இயலாதா? பரவாயில்லை, பாஷாவுக்குத் தேவைப்படும் பல்வேறு பொருள்களுக்கான அளவுகளை சாய்நபி கணக்கிட்டுக் கொடுத்ததுபோல் நீங்களும் கணக்கிட்டுப்பார்க்கலாம். இதோ, முயற்சி செய்யுங்கள்!

1. 4 பேருக்கு பிரியாணி செய்ய பாஷாவுக்கு 1 வெங்காயம் தேவையென்றால், 24 பேருக்கு பிரியாணி செய்ய அவனுக்கு எத்தனை வெங்காயங்கள் தேவைப்படும்?

2. 24 பேருக்கு பிரியாணி செய்ய பாஷாவுக்கு 72 காலிஃப்ளவர் சிறுபூக்கள் தேவையென்றால், 3 பேருக்கு பிரியாணி செய்யும்போது அதில் எத்தனை காலிஃப்ளவர் சிறுபூக்களைப் போடவேண்டும்?

3. 6 பேருக்கு பிரியாணி செய்யும்போது, 3/4 கப் தயிர் சேர்க்கவேண்டும் என்றால், 48 பேருக்கு பிரியாணி செய்யும்போது எவ்வளவு தயிர் சேர்க்கவேண்டும்?

##
4. 5 பேருக்கு பிரியாணி செய்ய, உங்களுக்கு 4 டேபிள்ஸ்பூன் நெய் தேவை. பாஷா 32 டேபிள்ஸ்பூன் நெய் சேர்க்கிறான் என்றால், அவன் எத்தனை பேருக்கு பிரியாணி செய்கிறான்?

5. 8 பேருக்கு பிரியாணி செய்யும்போது அதற்கு இரண்டு-இஞ்ச் பட்டைகள் 2 தேவை, 64 பேருக்கு பிரியாணி செய்யும்போது அதற்கு எத்தனை இரண்டு-இஞ்ச் பட்டைகள் தேவைப்படும்?

கணக்குப்போட்டதும், அடுத்த பக்கத்துக்குச் சென்று உங்கள் விடைகளைச் சரிபார்த்துக்கொள்ளுங்கள், முன்கூட்டியே பார்த்துவிடக்கூடாது, சரியா!

##
விடைகள்:

1. 6 வெங்காயங்கள்
2. 9 சிறுபூக்கள்
3. 6 கப்கள்
4. 40 பேர்
5. 16 பட்டைகள்

##
* License: [CC-BY]
* Text: Gayathri Tirthapura
* Illustration: Kabini Amin
* Translation: N. Chokkan
* Language: ta

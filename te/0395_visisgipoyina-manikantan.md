# విసిగిపోయాడు మణికంటన్

##
మణికంటన్ స్కూల్ బ్యాగుని కాఫీ టేబుల్ మీద పెట్టి ఒక్కసారి మూలిగాడు. అతడి బుజాలు నొప్పి పెడుతున్నాయి, తల ఇంకా ఎక్కువగా నొప్పి పెడుతోంది. ఈ రోజు చాలా అలసట అనిపిస్తోంది అతడికి. అతడి మెడలో ఉన్న ఏమ్యులెట్ ఒక్కసారి వెలిగింది.

"మణికంటన్ స్కూల్ బ్యాగుని దాని స్థలంలో పెట్టు" అంది కాఫీ టేబుల్.

"అవును మణికంటన్” అంగీకరించింది స్కూల్ బ్యాగ్. ”నా స్థానం ఇది కాదు నన్నునీ గదిలో ఎక్కడ పెట్టాలో అక్కడ పెట్టు" చెప్పింది స్కూల్ బ్యాగ్.

##
వాదించి లాభం లేదని తెలుసు మణికంటన్ కి. స్కూల్ బ్యాగ్ తీసుకుని కాళ్ళీడ్చుకుంటూ తన గదివైపు వెళ్ళాడు. స్కూల్ బ్యాగ్ డెస్కు మీద పెట్టి, షూలు విప్పి విసిరేసి పక్కమీదకు వెళ్లి పడుకున్నాడు. మళ్ళీ మూలిగాడు.

"నీకు ఒంట్లోబాగా లేదా మణికంటన్?" అడిగింది గది.

"నేను బాగానే ఉన్నాను నన్ను వదిలి పెట్టండి బాబూ" అన్నాడు మణికంటన్.

ఏమ్యులెట్ ని మెడ వెనక్కి నెట్టేసాడు. దాన్ని చెత్తడబ్బాలోకి విసిరేయాలనిపించింది. ఈ ఇంట్లో ఉన్న అన్ని వస్తువులు తనను నిరంతరం పరిశీలిస్తూనే ఉంటాయి. కానీ తనతో మాత్రం మాట్లాడలేవు.

##
"నువ్వు రెండు సార్లు మూలిగావ్" గదిగొంతు ఎక్కడో అట్టడుగు నుంచి మాట్లాడుతూ
ఉన్నట్లనిపించింది. "నీకు తలనొప్పిగా ఉందా మణికంటన్?" మరోసారి అంది గది.

విసిగి పోయిన మణి "నన్ను ఒంటరిగా వదిలై బాబూ" అన్నాడు.

“అవును నాకు తల నొప్పిగా ఉంది” అన్నాడు కాసేపాగి.

“ప్చ్, ప్చ్. అవునా పాపం మణికంటన్" గది చాలా జాలిగా అంది. "నేను ఈ విషయాన్నిమీ అమ్మకి చెప్తానులే. బహుశా నీకు ఆకలి వేస్తోందేమో అందుకే తలనొప్పికూడా వచ్చి ఉండవచ్చు. వేడి వేడి టీ తో పాటు పకోడీలు తింటే ఎలా ఉంటుందంటావ్?"

##
టీ, పకోడీలూ భలేగా ఉంటాయి. కానీ అమ్మతో తన తలనొప్పిని గురించి చెప్పకుండా ఉంటే బాగుంటుంది. చెపితే అమ్మ ఒకటే ఆదుర్దా పడిపోతుంది.
"ఓకే "

“నేను వంటగదితో చెప్పేసాను. మణికంటన్ ఈ షూలను షూర్యాక్ లో పెట్టు" అంది గది.
"అవును". "నా దగ్గిర బోలెడు జాగా ఉంది అంది షూ ర్యాక్ "

మణికి లేవాలని తెలుసు, కానీ లేవబుద్ధి కావటం లేదు. కాస్సేపు పడుకుంటే బాగుంటుందేమో అనిపిస్తోంది. అతను బాగా అలసిపోయాడు.

“నేనింకా నీకోసమే వేచి చూస్తున్నాను” అంది షూర్యాక్.

మణి కళ్ళు మూసుకుని ఆనందపురం గురించి ఆలోచించాడు. అమ్మ దానిని ఒక గ్రామం అంటుంది, కానీ మణికి అది స్వంత ఇల్లు అనిపిస్తుంది.

##
అందంగా ఊగుతూ ఉండే పొడుగాటి తాడిచెట్లు, విశాలమైన గులాబీ-నీలి రంగుల ఆకాశం గుర్తుకు వచ్చాయి. పొద్దుటే మెల్లగా వీచే పిల్లగాలులు బొగ్గుల కుంపట్లపై వండుతున్న చపాతీల ఘుమఘుమలను తమతో తీసుకు వస్తాయి. చలికాలం అన్నిటికంటే భేషుగ్గా ఉంటుంది. ఆ చల్లని గాలి తమ స్మార్ట్ సిటీ భవంతులలో ఉండే ఎయిర్ కండిషన్డ్ గాలిలా ఉండనే ఉండదు.

##
అబ్బే ఉండండి...., ఉండండి... వానాకాలం అన్నిటికంటే ఇంకా చాలా చాలా బాగుంటుంది! వెచ్చటి పెద్ద పెద్ద వర్షపు చినుకులు పెరియార్ నదిలో టపటపా కురుస్తూ ఉంటే చూడడం ఎంత మజా అని.

ఆహా! నది ఒడ్డున కూర్చుని ఎంతగా ఆనందించేవాడో తను. ఎంత ప్రశాంతంగా, నిశ్శబ్దంగా ఉండేది. మళ్ళీ అన్నీ ఆరోజుల్లా అయిపోతే ఎంత బాగుంటుందో.

##
"మణికంటన్ నీకోసమే చూస్తున్నా" అంది షూర్యాక్.

ఒక్కసారి నిట్టూర్చి లేచి కూర్చున్నాడు మణి. సహాయకరంగా సూచనలు పరవాలేదు కానీ, మరీ ఇంత ఎక్కువగానా. తను అచ్చంగా ఒక ఖైదీలాగ అయిపోయాడు. తన పరిస్థితి ఎవ్వరికీ, ఆఖరికి అమ్మకి కూడా అర్థం కాదు. మణి షూలను ర్యాక్ పై పెట్టి, వంటింటి వైపు నడిచాడు.

పకోడీలను తనే వేడి చేసుకోవాల్సి వచ్చింది. కానీ భోజనం తయారు చేసే జీనీ భూతం టీ చేసి ఇచ్చింది. ఆ టీ రుచి అచ్చం ఒక మెషీన్లో చేసే టీ లాగానే ఉంది.

"టీ నీకు నచ్చిందా, మణికంటన్?" అడిగింది భోజనం జీని.

"ఆవు మూత్రంలా ఉందిలే"
“థాంక్యూ“

##
తనకి కాస్త నయంగా ఉందా అని అమ్మ అడగటాన్ని సూచిస్తూ మణి ఏమ్యులెట్ బీప్ అంటూ చిన్న శబ్దం చేసింది.

"నీ తలనొప్పి ఎలా ఉంది కన్నా" ప్రేమతో నిండిన ఆమె గొంతు వింటూంటే తనమీద తనకే బోలెడు జాలి వేసేసింది మణికంటన్ కి.

"తలనొప్పి కాస్త తగ్గింది అమ్మా, నీ పని ఎలా ఉంది?"

"అద్భుతంగా ఉంది, ఇది వరకు ఆనందపురంలో లాగా కాదీ ఉద్యోగం. ఇవాళ నీ రోజు ఎలా ఉంది కన్నా?"
"భలే బాగుందమ్మా."

##
అమ్మ చాలా కష్టపడుతుంది. గంటలకొద్దీ పనిచేస్తుంది. తన గురించి బోలెడు ఆదుర్దా పడుతుంది. తనంటే ఎంత ప్రేమ అమ్మకి. ఈ ప్రపంచంలో అమ్మే తనకి అమ్మా, నాన్నా, కుటుంబం యావత్తూను. నిజంచెప్పి అమ్మను నొప్పించటానికి మనసు రాలేదు.

అందుకే "ఈ రోజు చాలా బాగా గడిచిందమ్మా" అన్నాడు మణికంటన్.
"నిజంగానా మణీ? మరి నీ స్కూల్ బ్యాగ్ నిన్ను ప్రిన్సిపాల్ దగ్గరికి పంపించారని చెప్పిందే. ఎందుకు మరి?"
"అబ్బే ఏం లేదు."
"మణీ?"
అబ్బే ఏం లేదమ్మా. కావాలంటే స్కూల్ బ్యాగునే అడుగు. దాని కెలాగూ అన్నీ తెలుసుగా."

"మణీ, అసలు నీకేమయింది? చూడు, నువ్వు అద్దం దగ్గరికి వెళ్ళరాదూ. నిన్ను నేను చూడాలి. సమస్య ఏదైనా, మనం కలసి పరిష్కరించుకోగలం".

##
"అమ్మా మనం దానిని పరిష్కరించలేం." మణికి కళ్ళల్లో నీళ్ళు ఉబికి వస్తున్నాయి. కన్నీళ్లు ఆపుకుందామని ఎంత ప్రయత్నించినా ఆగలేదు. పెరియార్ నదిలో వర్షంలా కురిసాయి. తనకి తెలుసు. తను ఏడ్చినట్లు ఇల్లు అమ్మకి చెప్పేస్తుంది. తను చేసినవన్నీ అమ్మకి చెప్పబడుతాయి. ఇవన్నీ తన మంచికేనని తెలుసు, తన మీద అమ్మకి బోలెడు ప్రేమ అని కూడా తెలుసు. కానీ కొన్నిసార్లు తన పాటికి తనని వదిలేస్తే బాగుండుననిపిస్తుంది.

ఏమ్యులెట్ చుట్టూ తన వేళ్ళను బిగించి గట్టిగా ఒక్క లాగు లాగాడు. అది కాస్తా పుటుక్కున తెగి పోయింది. ఏమ్యులెట్ తీసి చెత్తడబ్బాలోకి గిరాటేశాడు. అది అరుస్తూనే ఉంది. కానీ ఏమాత్రం పట్టించుకోకుండా, ఇంటి నుండి బయటకి పరిగెత్తాడు.

అలా ఎంతసేపు పరిగెత్తాడో, అసలు ఎక్కడికి వెళ్ళాడో, తను ఎలా దారి తప్పిపోయాడో ఏమీ మణికి తెలియలేదు.

##
తనకి మార్గదర్శిగా సహాయపడే ఏమ్యులెట్ లేక పోవడంతో అసలు తను ఎక్కడికి వెళ్తున్నాడో తెలియనే లేదు. కానీ ఆ సిటీలో ఉన్నస్మార్ట్ వస్తువులన్నిటికీ తను తప్పిపోయాడన్నసంగతి తెలిసి వెంటనే సంబంధించిన అధికారులకు హెచ్చరికలను అంద చేసేసాయి.
తనను తిరిగి ఇంటికి తీసుకువచ్చిన మంచి పోలీసుకు అమ్మ ధన్యవాదాలు చెప్పిన తర్వాత, మణి ఆమె నుండి ఏమ్యులెట్ ని తిరిగి తీసుకున్నాడు. ఎంతో సిగ్గనిపించినా ఇంటికి తిరిగి వచ్చినందుకు మణికంటన్ కి ఎంతో ఆనందంగా ఉంది.
"నేను ఈ ఇంటిలో సెట్టింగులలో కొన్ని మార్పులు చేసాను. ఇంక మీదట ఇల్లు నీకు కాస్తంత ఎక్కువ ఏకాంతతనిస్తుంది .కానీ ఇవన్నీనీ మంచి కోసమే మణీ" అంది అమ్మ.
"నాకు తెలుసమ్మా" గొణిగాడు మణి.
"సర్లేకానీ, నీ చిన్న సాహసయాత్ర ఎలా ఉంది?"
మణి భయంతో వణికి పోయాడు. వీధులనిండా మనుషులే. కానీ వాళ్ళందరూ వేరేగా ఉన్నారు. అందరూ... అపరిచితులే. అదే ఏమ్యులెట్ తనతో ఉంటే, వీధుల నిండా తనకి దాదాపు తెలిసిన వాళ్ళే, వాళ్ళ పేర్లు, వాళ్ళకి ఇష్టమైన సంగీతం, వాళ్ళ స్నేహితులెవరో, ఇలాంటివెన్నో తెలిసేవి.

##
ఏమ్యులెట్ లేకుండా, వీధిని దాటటం వంటి అతి చిన్న విషయాలు కూడా కష్టమై పోయాయి. "ఇప్పుడు నువ్వు రోడ్డుని దాటవచ్చు మణికంటా," అంటూ చెప్పే గొంతు తనతో లేదు. తను ఎవరికీ తెలియదు కూడా.

మిషన్ మౌత్ సినిమా పోస్టరు దాటుతూ ఉంటే, ఆ సినిమా హీరో విక్రమ్ సెవెన్, "హాయ్, నీకు ఏక్షన్ సినిమాలంటే ఇష్టమేనా" అని అడిగాడు.
ఏమ్యులెట్ తనతో ఉండి ఉంటే, "ఏయ్ మణికంటన్, నిన్ను మళ్ళీ చూడటం ఎంతో బాగుందోయ్, మనం మాట్లాడుకుందాం," అని విక్రమ్ అని ఉండేవాడు.

##
ఎమ్యులెట్ లేకపోతే ప్రతీ వస్తువూ బండరాళ్ళల్లా వట్టి దద్దమ్మల్లా ఉన్నాయి.

##
"నేను అలానే అనుకున్నాలే" అంది అమ్మ చిన్నగా నవ్వుతూ." ఇప్పుడింక తెలిసిందా మణీ, ఏమ్యులెట్ లేకుండా నువ్వు బయటకు వెళ్లకూడదని? మేమెంత కంగారుపడ్డామో తెలుసా!"

"నియమాలను పాటించనందుకు నన్ను క్షమించు అమ్మా" అన్నాడు మణి.

"అలా చెయ్యడం ఎప్పుడూ తప్పు కాదులే. కానీ నువ్విప్పుడు పెద్దవాడివయ్యావు. కాస్తంత పెద్ద తరహాగా ఉండాలి మరి. మన జీవితం ఇక్కడ ఆనందంగానే ఉంది కదూ?"

మణి ఆనందపురం గురించి ఆలోచించాడు. ఆనందపురంలాంటి ఊళ్ళల్లో ఏమ్యులెట్ అవసరం అసలు ఉండదు. బహుశా ఆ ఆలోచన అంత మంచిది కాదేమో. తల ఊపాడు. ఎంతో ఆప్యాయంగా అమ్మ రాత్రి భోజనం తన చేతులతో స్వయంగా వండింది - కాకపోతే భోజనం జీని భూతం కూడా కాస్త సహాయం చేసిందనుకోండి.

##
ఆ తర్వాత మణి పాలు తాగుతూంటే అమ్మ కథ చదివి వినిపించింది. తర్వాత తనని పక్కలో పడుకో పెట్టి గుడ్ నైట్ కిస్ ఇచ్చింది. అమ్మతన ఏమ్యులెట్ తో తన ఏమ్యులెట్ ను తాకించింది. పాపం అమ్మ చాలా అలిసిపోయినట్లు కనిపించింది.

"గుడ్ నైట్ అమ్మా "
"గుడ్ నైట్ కన్నా"

##
"గుడ్ నైట్ మణికంటన్,
గుడ్ నైట్ అమ్మా".
"ఆద మరచి నిదురపో కలల ప్రపంచంలో తేలిపో" అంటూ గుసగుసలాడింది ఇల్లు.

##
ఇంటర్నెట్ ఆఫ్ థింగ్స్  

అంటే వస్తువుల మధ్య ఇంటర్నెట్ అన్నమాట.మీకు పరీక్షలున్నాయని మీ అలారం క్లాకుకు తెలుసా? పొద్దుటే లేచి మీరు మరో రివిజను చేసుకోవటానికి అలారం తనని సెట్ చేయ మని గుర్తుచేస్తుందా? మీరు ఎక్కడికైనా వెళ్లిదారితప్పిపోతే మీ షూలు మీకు అడుగడుగునా సూచనలిస్తాయా? ఇవ్వవుకదూ.

ప్రస్తుతం నేటి రోజుల్లో మన చుట్టూ ఉండే వస్తువులు కేవలం వస్తువులే. వాటికి, మీగురించి కానీ, మీ ఇంట్లో మీ చుట్టూ ఉన్న వస్తువుల గురించి కానీ నిజంగా ఏమీ తెలియదు. గడియారం వట్టి గడియారమే. అలాగే రేడియో వట్టి రేడియోవే. గడియారానికి రేడియో గురించి తెలియదు, అలాగే రేడియోకి గడియారం గురించి తెలియదు. అవి మీతో కానీ, ఇతర వస్తువులతో కానీ, లేక ప్రపంచంలో ఇతర వస్తువులతో కానీ జోడింపబడలేదు.

##
కాని మార్పులు రానున్నాయి. అతి త్వరలోనే మానవులు తయారు చేసిన అన్నివస్తువులూ ఒకదానితో ఒకటి జోడింపబడుతాయి. వాటికి చుట్టూ జరుగుతున్నవన్నీ బాగాతెలుస్తాయి. అవి మహా తెలివిగా ఉంటాయి. అవి ఒకదానితో ఒకటి సమాచారాన్ని పంచుకుంటాయి. మీ అవసరాలను మరింత బాగా గుర్తించి తెలుసుకుంటాయి. వస్తువులు ఒకదానితో ఒకటి జోడింప బడినప్పుడు అంటే ఇంటర్ కనెక్ట్ అయినప్పుడు ఒకటికొకటి వర్తమానాలు పంపుకోగలిగినప్పుడూ, కంటికి కనపడని టెలిఫోన్ నెట్ వర్కు ద్వారాలా.. మనం దానిని ఇంటర్నెట్ ఆఫ్ థింగ్స్ అంటాము.

మీమటుకు మీకు స్మార్ట్ సిటీలో ఉండాలని ఉందా లేక ఆనందపురంలో ఉండాలని ఉందా? ఎందుకని?

##
మీరు చేయవలసిన కృత్యం

వస్తువులన్నీ మాట్లాడడం మొదలు పెడితే?

మీ ఇంటిలో లేక క్లాసు రూములో ఎన్నివస్తువులున్నాయో లెక్కించండి (తలుపు,కుర్చీ, గడియారం,రేడియో, పుస్తకాలు, మొదలైనవి). ఆ సంఖ్యను చూస్తే ఆశ్చర్యంగా ఉందా?

అవన్నీకూడా చూడగలిగి, వినగలిగి, మాట్లాడగలిగితే ఎలా ఉంటుందో ఊహించండి. అప్పుడు మీ జీవితం ఎలా మారిపోతుందంటారు?

##
* License: [CC-BY]
* Text: Anil Menon
* Illustration: Upamanyu Bhattacharyya
* Translation: Jayashree Rao
* Language: te

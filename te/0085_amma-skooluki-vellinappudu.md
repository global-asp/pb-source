# అమ్మ స్కూలుకి వెళ్ళినప్పుడు

##
"మీరా! ఈ వేళ నేను మీ స్కూలుకి వచ్చా తెలుసా?" అన్నది అమ్మ ఒక రోజు.

"అవునా?" అంది మీరా.
"మీ స్కూలు గేటు బార్లా తెరచి ఉంది. వాచ్‌మన్ ఎక్కడా లేడు."

##
"ఓహో! అతను అప్పుడు మా క్లాస్ రూంలో ఉన్నాడు.

మా టీచరు అరిచేసరికి ఎందుకో కనుక్కుందామని వచ్చాడులే!"

"మరి మీ టీచరు ఎందుకు అరిచింది?" అడిగింది అమ్మ.
"ఎందుకంటే రోహన్ ఏడవటం మొదలెట్టాడు కనుక."

##
"మరి రోహన్ ఎందుకు ఏడ్చాడు?" అమ్మ అడిగింది కుతూహలంగా.

"ఎందుకంటే, జూ నుండి వాడు తెచ్చుకున్న పాము కప్పని మింగేసింది! అందుకే టీచరు కెవ్వుమని అరిచింది. ఏమయిందో తెలుసుకుందామని వాచ్‌మన్ పరిగెట్టుకుంటూ వచ్చాడు."

"కానీ, నేను మీ క్లాస్ రూంకి వెళ్ళాను. అక్కడెవరూ లేరే!" అంది అమ్మ.

##
"మేమందరం స్టాఫ్ రూంలో దాక్కున్నాం," మీరా అంది.

"ఎందుకంటే రోహన్ పాము మా క్లాస్ రూంలోనే ఉంది అందుకే!"
"కానీ మీరా, నేను మీ స్టాఫ్ రూంకి వెళ్ళినప్పుడు,
అక్కడెవ్వరూ కనిపించలేదే మరి!"

##
"ఎందుకంటే మేమందరం ప్రిన్సిపాల్ రూంకి పరిగెట్టి వెళ్ళిపోయాం.

పాము మా వెంటే వస్తోందన్నాడు రోహన్... అందుకే."

"కానీ నేను ప్రిన్సిపాల్‌గారు రూంకి కూడా వెళ్ళా.
అదీ ఖాళీగా ఉంది," అమ్మ అంది.

##
"మేం అక్కడ ఉండలేకపోయాం," మీరా అంది.

"ఎందుకంటే రోహన్ పెంపుడు పాము వాడికోసం వెతుక్కుంటూ వస్తోంది. అందుకే అందరం పై డాబా మీదకి పారిపోయి, బెల్లు కొట్టేవరకూ అక్కడే ఉన్నాం!"

"అంటే నేనొక్కర్తినే మీ స్కూల్లో అలా కాచుకుని కూర్చున్నానన్నమాట," అంది అమ్మ.

##
"ఒక్కర్తివే కాదు! తోడుగా పాము కూడా ఉందిగా!"

"అమ్మో! పామా!" అంది అమ్మ, కుర్చీలో ధబ్బుమంటూ కూలబడిపోతూ.

##
* License: [CC-BY]
* Text: Nandini Nayar
* Illustration: Ruchi Shah
* Translation: Jayashree Rao
* Language: te

# சிட்டுக்குருவியும் கொய்யாப்பழமும்

##
முன்னொரு காலத்தில், சிட்டுக்குருவி ஒன்று இருந்தது. அதன் பெயர் குப்பி. ஒருநாள் குப்பி சந்தைக்கு சென்று, சுவையான சாறு நிரம்பிய கொய்யாப்பழம் ஒன்றை தனக்காக வாங்கி வந்தது. திரும்பி வரும் வழியில், கொய்யாப்பழம் குப்பியின் பிடியிலிருந்து நழுவி, முள்புதர்கள் நிறைந்த இடத்தில் விழுந்து விட்டது. குப்பி அந்த பழத்தை இழப்பதற்குத் தயாராக இல்லை. எப்படியாவது அதைத் திரும்பப் பெறவேண்டும் என முடிவு செய்தது.

##
முதலில் அருகிலே வேலை செய்து கொண்டிருந்த ஒரு சிறுவனை அணுகியது. “சின்னப்பயலே, சின்னப்பயலே! 

கொய்யாப்பழத்தை  எடுத்துக் கொடுத்திடு” என்று கெஞ்சியது. 

“என்னாலே முடியாது. ஓடிப்போ!” என்று விரட்டினான் சிறுவன். 

##
குப்பிக்கு மிகுந்த கோபம். அவள் நேராக விவசாயி ஒருவரிடம் சென்றாள். “நான் முட்புதர்கள் நடுவே என் பழத்தை நழுவ விட்டுவிட்டேன். அந்தச் சிறுவனை எடுத்துத் தர உதவி கேட்டேன், அவன் செய்யவில்லை. நீங்கள் அவனை, என் சார்பில், அடிக்க வேண்டும்” என்று கேட்டுக்கொண்டது. “நான் செய்ய மாட்டேன்! தூரம் போ!” என்றான் விவசாயி.

##
அடுத்து அந்த விவசாயியின் நிலத்தில் புல் மேய்ந்து கொண்டிருந்த பசுவிடம் குப்பி சென்றது. “நான் என் பழத்தை முட்புதர்கள் நடுவே போட்டு விட்டேன். எடுத்துத் தருமாறு ஒரு சிறுவனைக் கேட்டேன், அவன் மறுத்து விட்டான். அந்தச் சிறுவனை அடிக்க விவசாயியின் உதவி கேட்டேன், அவனும் மறுத்து விட்டான். இப்பொழுது நீ அவனுடைய பயிரையெல்லாம் மேய்ந்துவிடு” என்றது குப்பி. ”என்னால் அது முடியாது” என்று சொல்லி விட்டு, பசு தன் தலையைத் திருப்பிக் கொண்டது.

##
குப்பி நேராக மீன் பிடித்துக் கொண்டிருந்த ஒரு மீனவனிடம் பறந்து சென்றது. அவனிடம், “நான் என் பழத்தை முட்புதர்கள் நடுவே தவற விட்டேன். உதவி கேட்ட சிறுவனும் உதவவில்லை. விவசாயியும் உதவவில்லை. பசுவும் எனக்கு உதவி செய்யவில்லை. எனக்காக நீ அந்தப் பசுவை சாட்டையால் அடிப்பாயா? என்று கேட்டது. “நான் செய்ய மாட்டேன்” என்று சொல்லிவிட்டு மீனவன் மீண்டும் வலை வீசுவதில் ஈடுபட்டான்.

##
குப்பி இப்பொழுது ஒரு எலியினிடம் சென்றது. “நான் என் பழத்தை முட்புதர்கள் நடுவே தவற விட்டேன். உதவி கேட்ட சிறுவனும் உதவவில்லை. விவசாயியும் உதவவில்லை. பசுவும் எனக்கு உதவி செய்யவில்லை. கடைசியில் கேட்ட மீனவனும் உதவவில்லை. எனக்காக நீ அவனுடைய மீன்வலையைக் கடித்துத் துண்டாக்குவாயா?” என்று கேட்டது குப்பி. ”என்னால் முடியாது” என்று சொல்லிவிட்டு எலி, விடுவிடுவென ஓடிவிட்டது.

##
குப்பி நேராக ஒரு பூனையிடம் சென்றது. அதனிடம் “நான் என் பழத்தை முட்புதர்கள் நடுவே தவற விட்டேன். உதவி கேட்ட சிறுவனும் உதவவில்லை. விவசாயியும் உதவவில்லை. பசுவும் எனக்கு உதவி செய்யவில்லை. மீனவனும் உதவவில்லை, கடைசியாக கேட்ட எலியும் உதவ மறுத்துவிட்டது. எனக்காக அந்த எலியைப் பிடிப்பாயா? என்று கேட்டது குருவி குப்பி. “நான் மாட்டேன்” என்றது பூனை.

##
குப்பிக்கு என்ன செய்வதென்றே தெரியவில்லை. யாராவது உதவி செய்ய மாட்டார்களா என மனதில் நினைத்துக் கொண்டது. திடீரென்று,  

அதற்கு தன்னுடைய நண்பன் எறும்பு பற்றி ஞாபகம் வந்தது. பழத்தைத் திரும்பப் பெற எறும்பினால் உதவ முடியுமென்று குப்பிக்குத் தெரியும். 

##
குப்பி நேராக எறும்பின் வீட்டிற்குப் பறந்து சென்றது. அதைப் பார்த்ததும் குப்பி சாதாரணமாக, “எனக்காக ஒரு பூனையை கடிப்பாயா?” என்று கேட்டது! “நிச்சயமாக! எங்கே இருக்கு அந்தப் பூனை?” என்றது எறும்பு. 

##
எறும்பு சொன்னபடியே செய்தது. பூனையைக் கடித்தது. பூனை  

எலியின் பின்னால் ஓடி அதைப் பிடித்தது. எலி உடனே சென்று மீனவன் வலையைக் கடித்தது. மீனவன் பசுவை அடித்தான். பசுவும் விவசாயியின் பயிரை எல்லாம் மேய்ந்தது. விவசாயி பையனை அடித்தான். 

##
சிறுவன் உடனே முட்புதர்கள் நடுவில் விழுந்த கொய்யாப்பழத்தை எடுத்து குப்பியிடம் கொடுத்தான். குப்பிக்கு ஒரே சந்தோஷம். இதயத்தின் ஆழத்திலிருந்து எறும்பு நண்பனுக்கு நன்றி சொன்னது. 

##
ஆனால் பேராசைக்கார குப்பி, பழம் முழுவதையும் தானே சாப்பிட முடிவு செய்தது. ஒரு மரக்கிளையில் விருந்தை உண்ண அமர்ந்து கொண்டது. ஒரு சிறு துண்டுப் பழத்தைக் கடித்திருக்கும். அப்போது குப்பிக்குத் தலைமீது ஏதோ பாரமாக விழுந்தது போல இருந்தது. ஒரு பெரிய மரத்துண்டை வாயால் கவ்விக்கொண்டு மேலே பறந்து கொண்டிருந்த காக்கை ஒன்று, அதை குப்பி மீது தற்செயலாக நழுவ விட்டது. விபத்தில் குப்பி மயக்கமடைந்தது. பேராசைக்கார குப்பிக்கு சரியான தண்டனை கிடைத்தது. கதையும் முடிந்தது.

##
* License: [CC-BY]
* Text: Venkatramana Gowda
* Illustration: Padmanabh
* Translation: S. Jayaraman
* Language: ta

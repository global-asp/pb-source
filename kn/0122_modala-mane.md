# ಮೊದಲ ಮನೆ

##
ಬಹಳ ದಿನಗಳ ಹಿಂದೆ ಕಿಂದ್ರು-ಲಾಲಿಮಾ ಹಾಗು ಲಾಲಿ-ದಾಮ್ ಎಂಬ ಇಬ್ಬರು ಸ್ನೇಹಿತರು ಸೇರಿ, ಪಶ್ಚಿಮದ ಯಾವುದೋ ದೂರದ ನಾಡಿನಲ್ಲಿ ಮೊದಲ ಮನೆಯನ್ನು ಕಟ್ಟಿದರು. ಆಕಾಲದಲ್ಲಿ ಜನರಿಗೆ ಇನ್ನೂ ಮನೆಗಳೆಂದರೆ ಏನೆಂದು ತಿಳಿದಿರಲಿಲ್ಲ, ಅವರು ಗುಹೆಗಳಲ್ಲಿ ವಾಸಿಸುತ್ತಿದ್ದರು.

##
ಒಂದು ದಿನ ಕಿಂದ್ರು-ಲಾಲಿ ಮನುಲಾಲಿಯನ್ನು ಕುರಿತು, “ಓ ಲಾಲಿ, ಈ ಕತ್ತಲ ಗುಹೆಯಲ್ಲಿ ಇರುವುದು ನನಗೆ ಬಹಳ ಬೇಸರತಂದಿದೆ. ನಾವೇಕೆ ಕಾಡಿನಲ್ಲಿ ಒಂದು ಮನೆಯನ್ನು ಕಟ್ಟಬಾರದು?”

“ಅದು ಅದ್ಭುತ ಯೋಚನೆ,” ಎಂದು ಲಾಲಿ-ದಾಮನು ಉಧ್ಗರಿಸಿದನು. “ಬಾ ನಾವು ನಮ್ಮ ಸ್ನೇಹಿತರಾದ ಹಕ್ಕಿಗಳು, ಕರಡಿಗಳು, ಸರೀಸೃಪಗಳನ್ನು ಮನೆಕಟ್ಟುವುದು ಹೇಗೆಂದು ಕೇಳೋಣ!”

##
ಲಾಲಿ-ದಾಮ್ ಮತ್ತು ಕಿಂದ್ರು ಲಾಲಿಮ್ ಇಬ್ಬರೂ ಗುಹೆಯಿಂದ ಹೊರಬಂದು ಕಾಡನ್ನು ಹೊಕ್ಕರು.

ಅವರು ಮೊದಲು, ತನ್ನ ದೊಡ್ಡ ಕಿವಿಗಳನ್ನು ಬೀಸುತ್ತ ಮರದ ಕೆಳಗೆ ನಿಂತಿದ್ದ ಒಂದು ಆನೆಯನ್ನು ನೋಡಿದರು.

“ಓ ಶಕ್ತಿಶಾಲಿಯೇ!, ಮನೆಯನ್ನು ಹೇಗೆ ಕಟ್ಟುವುದು ಎಂದು ನಮಗೆ ತಿಳಿಸುವೆಯಾ?” ಕೇಳಿದರು.

ಅದು ಜೋರಾಗಿ ಘೀಳಿಡುತ್ತಾ ಹೇಳಿತು, “ಮರವನ್ನು ಕತ್ತರಿಸಿ, ನನ್ನ ಕಾಲಿನಷ್ಟು ಬಲವುಳ್ಳ ಮತ್ತು ಅಷ್ಟು ದಪ್ಪನೆಯ ಆಧಾರಸ್ತಂಭಗಳನ್ನು ನಿಲ್ಲಿಸಿ!” ಇಬ್ಬರು ಸ್ನೇಹಿತರೂ ಸೇರಿ ಒಂದು ಮರವನ್ನು ಕತ್ತರಿಸಿ, ಅದರಿಂದ ಸ್ತಂಭಗಳನ್ನು ತಯಾರಿಸಿದರು.

##
ಇದರಿಂದ ಹಾವೊಂದು ಅವರ ಮುಂದೆ ಸುಳಿದು, “ನನ್ನಷ್ಟು ಉದ್ದನೆಯ ಮತ್ತು ಸಣ್ಣ ಕಂಬಗಳನ್ನು ತೆಗೆದುಕೊಂಡು ಬನ್ನಿ” ಎಂದು ಪಿಸುಗುಟ್ಟಿತು. ಆಗ ಕಿಂದ್ರು-ಲಾಲಿಮ ಮತ್ತು ಲಾಲಿ-ದಾಮ ಇಬ್ಬರೂ ಬಿದಿರನ್ನು ತರಲು ಹತ್ತಿರದ ಬಿದಿರಿನ ತೋಪಿಗೆ ಹೋದರು.

##
ಅವರು ತಮ್ಮ ಬೆನ್ನುಗಳ ಮೇಲೆ ಬಿದಿರನ್ನು ಹೊತ್ತು ಮರಳುತ್ತಿರಬೇಕಾದರೆ, ಶೋಕ ತುಂಬಿದ ‘ಮೂ’ ಶಬ್ದವನ್ನು ಕೇಳಿದರು. ಅದು ಮಿಥುನ್ ಳದಾಗಿತ್ತು. ಅದು ಆ ಪ್ರದೇಶದ ಸಾಂಪ್ರದಾಯಿಕ ಗೋವಿನ ಸಮೂಹಕ್ಕೆ ಸೇರಿದ ಪ್ರಾಣಿಯಾಗಿದ್ದು, ಅದು ಇನ್ನೊಂದು ಪ್ರಾಣಿಯ ಮೃತದೇಹದ ಮೇಲೆ ಬಾಗಿ ಮಲಗಿತ್ತು.

ಅದನ್ನು ಕಂಡ ಲಾಲಿ-ದಾಮನು “ದಯವಿಟ್ಟು, ಮನೆ ಕಟ್ಟುವುದು ಹೇಗೆಂದು ನಮಗೆ ತಿಳಿಸಿಕೊಡುವೆಯಾ?” ಎಂದು ಕೇಳದನು. ನಾನು ಈಗ ಮಾತನಾಡಲಾರೆ. ಬಹಳ ದುಃಖದಲ್ಲಿದ್ದೇನೆ” ಎಂದು ಮಿಥುನ್ ಬೇಸರದಿಂದ ಹೇಳಿತು.

##
“ನೋಡಿ ಸಿಂಹವೊಂದು ನನ್ನ ಪತಿಯನ್ನು ಕೊಂದಿತು. ಇರಲಿ, ಆದರೂ ನಾನು ನಿಮಗೆ ಸಹಾಯ ಮಾಡುತ್ತೇನೆ. ಅಡ್ಡ ಕಂಬಗಳನ್ನು ಬಳಸಿ ಈ ಅಸ್ಥಿಪಂಜರದ ಮೂಳೆಗಳಂತೆ ಮನೆಯ ಛಾವಣಿಯನ್ನು ಸಿದ್ದ ಮಾಡಿ,” ಎಂದು ಸತ್ತಿದ್ದ ತನ್ನ ಪತಿಯನ್ನು ತೋರಿಸುತ್ತ ಮಿಥುನ್ ಹೇಳಿತು. ಕ್ರಿಂದ್ರು-ಲಾಲಿಮ ಮತ್ತು ಲಾಲಿ-ದಾಮರು ಮಿಥುನ್ ಳಿಗೆ, ಅದರ ಸಲಹೆಗಾಗಿ ಧನ್ಯವಾದಗಳನ್ನು ಹೇಳುತ್ತಾ, ತಾವು ಸಂಗ್ರಹಿಸಿ ತಂದಿದ್ದ ಬಿದಿರನ್ನು ಬಳಸಿ ಅಡ್ಡ ಕಂಬಗಳನ್ನು ತಯಾರಿಸತೊಡಗಿದರು, ಆದರೆ ಅವರಿಗೆ ಬೇಗನೆ ದಣಿಯತೊಡಗಿತು.

##
ಬಿದಿರನ್ನು ಕೆಳಗೆ ಹಾಕಿ, ಇಬ್ಬರೂ ನೀರು ಕುಡಿಯಲೆಂದು ಹತ್ತಿರದ ನದಿಯ ಕಡೆಗೆ ನಡೆದರು ಹಠಾತ್ತನೆ ಆಕರ್ಷಕವಾದ ಮೀನೊಂದು ಮೇಲಕ್ಕೆ ತೇಲಿಬಂದು ಮೆಲ್ಲನೆ, “ನೀವು ಮನೆ ಕಟ್ಟುತ್ತಿರುವುದನ್ನು ಬಹಳ ದೂರದಿಂದ ನೋಡಿದೆ!” ನನ್ನ ಹುರಪೆಗಳನ್ನು ಒಮ್ಮೆ ನೋಡಿ, ಬಹಳ ಎಲೆಗಳನ್ನು ಆಯ್ದು ತಂದು, ಅದರಂತೆ ಮನೆಯ ಛಾವಣಿಯ ಮೇಲೆ ಹರಡಿ. ಅದು ನಿಮ್ಮ ಮನೆಯನ್ನು ಬಿಸಿಲು ಮಳೆಗಳಿಂದ ರಕ್ಷಸುತ್ತದೆ,” ಎಂದು ಹೇಳಿ ಮೆಲ್ಲನೆ ತೇಲಿ ಹೋಯಿತು.

##
ಕಿಂದ್ರು-ತಾಲಿಮ ಮತ್ತು ಲಾಲಿ-ದಾಮರ ಬಳಿ ಈಗ ಮನೆ ಕಟ್ಟಲು ಬೇಕಾದ ಎಲ್ಲಾ ಸಲಹೆಗಳು, ಸಲಕರಣೆಗಳು ಇದ್ದು, ಆ ಕಾರ್ಯವನ್ನು ಪೂರ್ಣಗೊಳಿಸಲು ಶ್ರಮಿಸಿದರು.

ಅದು ಪೂರ್ಣ ಗೊಂಡಾಗ, ಮನೆಯನ್ನು ನೋಡಲು ಅವರು ಕಾಡಿನ ಎಲ್ಲ ಪ್ರಾಣಿಗಳನ್ನೂ ಕರೆದರು.” ಎಂಥಾ ಸುಂದರ ಮನೆಯನ್ನು ನೀವು ಕಟ್ಟಿದ್ದೀರಿ! ಈಗ ಇದೆಲ್ಲ ನಿಮ್ಮದು, ನಿಮಗೆ ವಾಸ ಮಾಡಲು ಸಿದ್ಧವಾಗಿದೆ!” ಎಂದು ಅವೆಲ್ಲ ಒಟ್ಟಿಗೆ ಕೂಗಿದವು.

##
“ಇದು ಕೇವಲ ನಮ್ಮದಲ್ಲ, ನಿಮ್ಮದೂ ಸಹ, ನೀವೆಲ್ಲರೂ ಇದನ್ನು ಕಟ್ಟಲು ಸಹಕರಿಸಿದ್ದೀರಿ!” ಎಂದು ಕಿಂದ್ರು-ಲಾಲಿಮ ಮತ್ತು ಲಾಲಿ-ದಾಮರು ಖುಷಿಯಿಂದ ನುಡಿದರು. ಕಿಂದ್ರು-ಲಾಲಿಮ ಮತ್ತು ಲಾಲಿ-ದಾಮರು ತಮ್ಮ ಹೊಸ ಮನೆಗೆ ಕಾಲಿಡುತ್ತಿದ್ದಂತೆ, ಆಕಾಶದಲ್ಲಿ ಸೂರ್ಯ ಪ್ರಕಾಶಮಾನವಾಗಿ ಹೊಳೆಯಿತು, ಮಲುಗಾಳಿ ಮೃದುವಾಗಿ ಹಾರುತ್ತ, ಬೀಸಿತು, ಮರಗಳು ಮರ ಮರ ಶಬ್ದ ಮಾಡುತ್ತ ದನಿಗೂಡಿಸಿದವು.

ಹೀಗೆ, ಈಗ ಅರುಣಾಚಲಪ್ರದೇಶವೆನಿಸಿಕೊಂಡಿರುವ, ದೂರದ ಪಶ್ಚಿಮದ ನಾಡಿನಲ್ಲಿ ಮೊದಲ ಮನೆಯನ್ನು ಕಟ್ಟಲಾಯಿತು!

##
* License: [CC-BY]
* Text: Nabanita Deshmukh
* Illustration: Phidi Pulu
* Translation: Geetha M.
* Language: kn

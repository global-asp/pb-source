# ವಿಮಾನಗಳು ಹಾರುವುದು ಹೇಗೆ?

##
ಪಕ್ಷಿಗಳು ಹಾರುವುದನ್ನು ನೋಡುವುದು ಸರಳಾಗೆ ತುಂಬಾ ಇಷ್ಟ. 

ಒಮ್ಮೆ ವಿಜ್ಞಾನದ ತರಗತಿ ನಡೆಯುವಾಗ ಆಕಾಶದಲ್ಲಿ ಒಂದು ಹದ್ದು ಹಾರುವುದನ್ನು ಕಿಟಕಿಯಿಂದ ನೋಡಿದಳು. ‘ಓ! ಆ ಪಕ್ಷಿ ಎಷ್ಟೊಂದು ಸಂತೋಷದಿಂದ ಇರಬಹುದು!’ ಎಂದುಕೊಂಡಳು ಸರಳಾ. ಅವಳಿಗೆ ವಿಮಾನ ಹಾರುವುದನ್ನು ನೋಡುವುದು ಕೂಡ ತುಂಬಾ ಇಷ್ಟ.

‘‘ಇಲ್ಲಿ ನೋಡು, ನಿನ್ನ ಹೆಸರು ಏನು? ನಿನ್ನ ಗಮನ ಬೋರ್ಡ್ ಕಡೆಗೆ ಇರಬೇಕಲ್ಲವೇ?’’ ಎಂದು ತರಗತಿಯ ಶಿಕ್ಷಕಿ ಕೇಳಿದರು. ತಕ್ಷಣ ಎದ್ದು ನಿಂತು ಸರಳಾ ಹೇಳಿದಳು: “ಕ್ಷಮಿಸಿ ಮೇಡಂ. ನಾನು ಹದ್ದು ಹಾರುವುದನ್ನು ನೋಡುತ್ತಿದ್ದೆ. ಪಕ್ಷಿಯಂತೆ ಅಥವಾ ವಿಮಾನದಂತೆ ನಾವೂ ಹಾರಬೇಕು ಎನ್ನುವುದು ನನ್ನ ಆಸೆ’’.

“ನಿನ್ನ ಹೆಸರೇನು?”

“ಸರಳಾ”

##
“ನಿಜ, ತುಂಬಾ ಚೆನ್ನಾಗಿರುತ್ತದೆ! ಭಾರತದ ಮೊದಲ ಮಹಿಳಾ ಪೈಲೆಟ್ ಹೆಸರು ಕೂಡ ಸರಳಾ ಎನ್ನುವುದು ನಿನಗೆ ಗೊತ್ತಾ? ಹಾಂ, ನನ್ನ ಹೆಸರು ಹಂಸ. ಇಂಗ್ಲೀಷಿನಲ್ಲಿ ಹಂಸಕ್ಕೆ ‘ಸ್ವಾನ್’ ಎನ್ನುತ್ತಾರೆ. ನಿನಗೆ ಗೊತ್ತಾ, ಹಂಸ ಅತಿ ಹೆಚ್ಚು ಹಾರುವ ಪಕ್ಷಿಗಳಲ್ಲೊಂದು” ಎಂದು ಮೇಡಂ ಹೇಳಿದರು. “ನೀನು ಸ್ವಲ್ಪ ಸಮಯ ಗ್ರಂಥಾಲಯದಲ್ಲಿ ಕಳೆಯಬೇಕು. ಅಲ್ಲಿ ಪಕ್ಷಿಗಳು ಮತ್ತು ವಿಮಾನಗಳ ಬಗ್ಗೆ ಅನೇಕ ಪುಸ್ತಕಗಳು ಸಿಗುತ್ತವೆ. ಹಾಗೆಯೇ ವಿಮಾನಗಳ ರೀತಿ ಹಾರಾಡುವ ಯಂತ್ರಗಳ ಬಗ್ಗೆ ಸಹ ಪುಸ್ತಕಗಳು ಸಿಗುತ್ತವೆ” ಎಂದರು.

ನಂತರದ ಕೆಲವು ದಿನಗಳಲ್ಲಿ, ಹಕ್ಕಿಗಳ ಬಗ್ಗೆ ತುಂಬಾ ವಿಷಯಗಳನ್ನು ಸರಳಾ ಓದಿಕೊಂಡಳು. ವಿಮಾನಗಳ ರೀತಿ ಹಾರಾಡಲು ನಮಗೆ ಏಕೆ ಆಗುವುದಿಲ್ಲ ಎನ್ನುವುದನ್ನು ತಿಳಿದುಕೊಂಡಳು.

##
ಮನುಷ್ಯರು ಕೂಡ ಹಾರಾಡಬಹುದು, ಆದರೆ ಹಕ್ಕಿಗಳಂತೆ ಅಲ್ಲ ಎನ್ನುವುದು ಸರಳಾಗೆ ಅರ್ಥವಾಯಿತು. ವಿಮಾನ ಮನುಕುಲದ ಶ್ರೇಷ್ಠ ಅನ್ವೇಷಣೆಯಾಗಿದೆ. 

ಈ ಅತ್ಯದ್ಭುತ ಯಂತ್ರಗಳ ಮೂಲಕ ನಾವು ಜಗತ್ತಿನ ಯಾವ ನಗರಕ್ಕೆ ಬೇಕಾದರೂ ಹಾರಬಹುದು. ವಿಮಾನಗಳ ಸಹಾಯದಿಂದ ನಾವು ಆಕಾಶಕಾಯಗಳ ಅನುಭವ ಪಡೆಯಬಹುದು. ಹಕ್ಕಿಗಳು ಸಹ ಆಕಾಶಕಾಯಗಳು. ಆದರೆ ಹಾರಲಿಕ್ಕೆ ಅವುಗಳಿಗೆ ಯಂತ್ರದ ನೆರವಿನ ಅಗತ್ಯವಿಲ್ಲ. ಹಕ್ಕಿಯ ದೇಹಕ್ಕಿಂತ ಅದರ ರೆಕ್ಕೆಗಳು ಸಾಮಾನ್ಯವಾಗಿ ದೊಡ್ಡದಾಗಿರುತ್ತವೆ. ತುಂಬಾ ಹಗುರವಾದ ರೆಕ್ಕೆಗಳು ಪಕ್ಷಿಗಳಿಗೆ ಹಾರಾಟವನ್ನು ಸಾಧ್ಯವಾಗಿಸಿವೆ.

##
ವಿಮಾನಗಳು ಬೃಹತ್ ಗಾತ್ರ ಹಾಗೂ ತೂಕ ಹೊಂದಿರುತ್ತವೆ. ಹಕ್ಕಿಗಳ ರೀತಿಯೇ ವಿಮಾನಗಳಿಗೂ ಹಾರಲಿಕ್ಕೆ ಅನುಕೂಲ ಆಗುವಂತೆ ಎರಡೂ ಬದಿಗಳಲ್ಲಿ ರೆಕ್ಕೆಗಳಿರುತ್ತವೆ. ಪಕ್ಷಿಗಳಂತೆಯೇ ವಿಮಾನದ ರೆಕ್ಕೆಗಳೂ ಮೇಲ್ಭಾಗದಲ್ಲಿ ಬಾಗಿರುತ್ತವೆ ಮತ್ತು ಕೆಳಗೆ ಸಮತಟ್ಟಾಗಿರುತ್ತವೆ. ಈ ಬಾಗಿದ ಮತ್ತು ಸಮತಟ್ಟಿನ ರಚನೆಯಿಂದಾಗಿ ಅವು ಆಕಾಶದಲ್ಲಿ ತುಂಬಾ ಎತ್ತರದಲ್ಲಿ ಹಾರಬಹುದು.

##
ಪಕ್ಷಿಗಳು ಹಾರಲಿಕ್ಕಾಗಿ ರೆಕ್ಕೆಗಳನ್ನು ಬಡಿಯುತ್ತವೆ. ಆದರೆ ನಾವು ವಿಮಾನಗಳು ರೆಕ್ಕೆ ಬಡಿಯುವುದನ್ನು ಎಂದಿಗೂ ನೋಡಿಲ್ಲ! ಹಕ್ಕಿಗಳು ತಮ್ಮ ದೇಹವನ್ನು ಮೇಲೆ ತಳ್ಳಲು ಗಾಳಿಯನ್ನು ಬಳಸುತ್ತವೆ, ಅದಕ್ಕಾಗಿ ಅವು ರೆಕ್ಕೆ ಬಡಿಯುತ್ತವೆ. 

ವಿಮಾನಗಳು ಸಹ ಗಾಳಿಯ ಶಕ್ತಿಯನ್ನು ಬಳಸಿಯೇ ಹಾರುತ್ತವೆ. ವಿಮಾನ ತನ್ನ ದೇಹದಲ್ಲೇ ಇರುವ ಇಂಜಿನ್ನಿನ ಮೂಲಕ ಗಾಳಿಯನ್ನು ತಯಾರಿಸುತ್ತದೆ. ಈ ವೇಗದ ಗಾಳಿ ವಿಮಾನದ ದೇಹದ ಕೆಳಗೆ ಸಾಗುತ್ತದೆ.

##
ಇಂಜಿನ್ ಅತ್ಯಂತ ಬಲಶಾಲಿ ಯಂತ್ರ. ಅದು ವಿಮಾನದ ಮಿದುಳಿನಂತೆ ಕೆಲಸ ಮಾಡುತ್ತದೆ. ಹಕ್ಕಿಯೊಂದು ತನ್ನ ಬುದ್ಧಿ ಮತ್ತು ತರ್ಕದ ಸಹಾಯದಿಂದ ಮೇಲೆ ಹಾರುತ್ತದೆ. ಅದೇರೀತಿ, ಎಂಜಿನ್ ನೆರವಿನಿಂದ ವಿಮಾನ ನೆಲದಿಂದ ಮೇಲೆ ಹಾರಿ ಮುಂದೆ ಸಾಗುತ್ತದೆ. ಎಂಜಿನ್ ಇಂಧನವನ್ನು ದಹಿಸುತ್ತದೆ. ಆಗ ಶಕ್ತಿಶಾಲಿಯಾದ ಬಿಸಿಯ ಗಾಳಿ ಉತ್ಪಾದನೆಯಾಗುತ್ತದೆ. ಆ ಗಾಳಿಯನ್ನು ಜೋರಾಗಿ ಹಿಂದಕ್ಕೆ ತಳ್ಳಿ ವಿಮಾನ ಮುಂದೆ ಸಾಗುವಂತೆ ಮಾಡುತ್ತದೆ.

##
ಕಾರು ಮತ್ತು ಇತರ ವಾಹನಗಳೂ ಸಹ ಇಂಜಿನ್ನಿನ ಸಹಾಯದಿಂದ ಚಲಿಸುತ್ತವೆ. ಆದರೆ ಅವು ವಿಮಾನದಂತೆ ಮೇಲೆ ಹಾರಲಾರವು. ವಿಮಾನದ ರೆಕ್ಕೆಗಳು ಹಕ್ಕಿಯ ರೆಕ್ಕೆಗಳಂತೆಯೇ ಇದ್ದು, ರೆಕ್ಕೆಯ ಮೇಲೆ ಮತ್ತು ಕೆಳಗೆ ಗಾಳಿಯು ಪ್ರವಹಿಸುವುದರಿಂದ ವಿಮಾನ ಮೇಲೆ ಹಾರುತ್ತದೆ ಮತ್ತು ಅಲ್ಲೇ ನಿಲ್ಲಲು ಸಾಧ್ಯವಾಗುತ್ತದೆ. 

ವಿಮಾನಗಳಿಗೂ ಸಹ ಹಕ್ಕಿಗಳಂತೆ ಬಾಲವಿದೆ. ಅದು ವಿಮಾನವನ್ನು ದೃಢವಾಗಿರುವಂತೆ ಮತ್ತು ದಿಕ್ಕುಗಳ ಬದಲಾವಣೆಗೆ ಸಹಾಯ ಮಾಡುತ್ತದೆ.

##
ನೆಲದಿಂದ ಮೇಲೆ ಹಾರಲು ಮತ್ತು ಕೆಳಗೆ ಇಳಿಯಲು ವಿಮಾನಗಳಿಗೆ ಉದ್ದನೆಯ ರಸ್ತೆಗಳು ಬೇಕು. ಈ ರಸ್ತೆಗಳನ್ನು ‘ರನ್ ವೇ’ ಎಂದು ಕರೆಯುತ್ತಾರೆ. ಈ ರಸ್ತೆಯಲ್ಲಿ ವೇಗವಾಗಿ ಚಲಿಸುವ ಮೂಲಕ ವಿಮಾನಗಳು ಗಾಳಿಯಲ್ಲಿ ಹಾರುವ ಮುನ್ನ ಹೆಚ್ಚಿನ ಶಕ್ತಿಯನ್ನು ಪಡೆಯುತ್ತವೆ. 

ಹೆಚ್ಚಿನ ವೇಗವನ್ನು ಹೊಂದುವ ಮೂಲಕ ವಿಮಾನಗಳು ಗಾಳಿಯಲ್ಲಿ ಹಾರಲಿಕ್ಕೆ ಸಾಧ್ಯವಾಗುತ್ತದೆ. ‘ರನ್ ವೇ’ಗಳು ವಿಮಾನ ನಿಲ್ದಾಣದ ಬಹು ಮುಖ್ಯವಾದ ಅಂಗ. ವಿಮಾನ ತನ್ನ ವೇಗವನ್ನು ಹೆಚ್ಚಿಸಿಕೊಳ್ಳಲು ಮತ್ತು ಹಾರಲು ಅಗತ್ಯವಾದ ಸಮಯ ‘ರನ್ ವೇ’ಗಳಿಂದ ಸಿಗುತ್ತದೆ.

##
ಪೈಲಟ್‌ಗಳ ನಿಯಂತ್ರಣದಿಂದಾಗಿ ವಿಮಾನಗಳಿಗೆ ತಾವು ಸಾಗಬೇಕಾದ ಗುರಿ ನಿಖರವಾಗಿರುತ್ತದೆ. ಪೈಲಟ್‌ಗಳು ವಿಮಾನವನ್ನು ನಿಯಂತ್ರಿಸುವ ಸ್ಥಳಕ್ಕೆ ‘ಕಾಕ್‌ಪಿಟ್’ ಎಂದು ಹೆಸರು. ಅದು ವಿಮಾನದ ಮುಂಭಾಗದಲ್ಲಿ ಇರುತ್ತದೆ. ಅತ್ಯಂತ ನಿಖರವಾದ ಆಧುನಿಕ ಯಂತ್ರಗಳ ಸಹಾಯದಿಂದ ಪೈಲಟ್‌ಗಳು ವಿಮಾನ ನಿಲ್ದಾಣದೊಂದಿಗೆ ( ವಿಮಾನ ಹಾರುವ ಮತ್ತು ಇಳಿಯುವ ಜಾಗ) ನಿರಂತರ ಸಂಪರ್ಕದಲ್ಲಿ ಇರುತ್ತಾರೆ. ರಸ್ತೆಗಳಲ್ಲಿ ನಾವು ಸಂಚರಿಸಲು ಸಂಚಾರಿ ಪೊಲೀಸರು ಮತ್ತು ದೀಪಗಳ ಸಂಕೇತಗಳು ನೆರವಾಗುವಂತೆ, ವಿಮಾನಗಳಿಗೆ ಆಕಾಶಮಾರ್ಗದಲ್ಲಿ ಏರ್ ಟ್ರಾಫಿಕ್ ಕಂಟ್ರೋಲರ್ ಇರುತ್ತಾರೆ. ಈ ವಾಯು ಸಂಚಾರಿ ನಿಯಂತ್ರಕರು ಯಾವಾಗ ಹಾರಬೇಕು ಮತ್ತು ಯಾವಾಗ ಇಳಿಯಬೇಕು ಎನ್ನುವ ಸಂಕೇತಗಳನ್ನು ಪೈಲಟ್‌ಗಳಿಗೆ ನೀಡುತ್ತಾರೆ.

ವಿಮಾನಗಳು ನಿಜಕ್ಕೂ ಬೃಹತ್ ಗಾತ್ರದ ಪಕ್ಷಿಗಳೇ ಹೌದು. ಅವು ಪಕ್ಷಿಗಳಂತೆ ದೇಹ ಹೊಂದಿರುವುದು ಮಾತ್ರವಲ್ಲ, ಮನುಷ್ಯರು ಹಾರಲು ಸಹ ನೆರವಾಗುತ್ತವೆ. ಆದರೆ ಪಕ್ಷಿಗಳಂತೆ ಅಲ್ಲ! ದೊಡ್ಡವಳಾದ ಮೇಲೆ ವಿಮಾನದ ಪೈಲಟ್ ಆಗಬೇಕು ಎನ್ನುವುದು ಸರಳಾಳ ಆಸೆ.

##
ನಿಮಗಿದು ಗೊತ್ತೇ?

- ಭಾರತದ ಮೊದಲ ವಿಮಾನದ ಹೆಸರು ‘ಹಾರ್ಲೋ’. ಅದು ಮೊದಲು ಹಾರಿದ್ದು ೧೯೪೧ರ ಜುಲೈ ತಿಂಗಳಲ್ಲಿ.

- ಜಗತ್ತಿನಲ್ಲೇ ಅತ್ಯಂತ ವೇಗವಾಗಿ ಹಾರುವ ವಿಮಾನ ‘ಲಾಕೀಡ್-ಎಸ್ ಆರ್-೭೧ ಬ್ಲಾಕ್ ಬರ್ಡ್’. ಅದು ಶಬ್ದಕ್ಕೂ ಹೆಚ್ಚು ವೇಗದಲ್ಲಿ ಚಲಿಸುತ್ತದೆ.

##
- ಭಾರತದಲ್ಲಿ ಮೊದಲ ಬಾರಿಗೆ ವಿಮಾನದ ಪೈಲಟ್ ಪರವಾನಗಿ ದೊರೆತದ್ದು ಜೆ.ಆರ್.ಡಿ ಟಾಟಾ ಅವರಿಗೆ. ಫೆಬ್ರುವರಿ ೧೯೨೯ರ ಫೆಬ್ರುವರಿಯಲ್ಲಿ ಈ ಪರವಾನಗಿಯನ್ನು ಭಾರತ ಮತ್ತು ಬರ್ಮಾದ ಏರೋಕ್ಲಬ್‌ಗಳು ನೀಡಿದವು.

- ಸರಳಾ ತಕ್ರಾಲ್ ಭಾರತದ ಮೊದಲ ವಿಮಾನ ಪೈಲಟ್. ಒಂದು ಸಾವಿರ ಗಂಟೆಗಳಷ್ಟು ಹಾರಾಟ ನಡೆಸಿದ ಮೊದಲ ಮಹಿಳೆ ಎನ್ನುವ ದಾಖಲೆ ಕೂಡ ಅವರದ್ದಾಗಿದೆ.

##
ಬನ್ನಿ ಹಾರೋಣ:

ಈ ಕೆಳಗಿನ ಚಟುವಟಿಕೆಗಳ ಮೂಲಕ ಗೆಳೆಯರ ಜೊತೆ ಆಡಿ ನಲಿಯಿರಿ.

1. ಕಾಗದದ ಮೂಲಕ ವಿಮಾನಗಳನ್ನು ಮಾಡಿ ಹಾರಿಸಿ. ಯಾರ ವಿಮಾನ ದೂರ ಹೋಗುತ್ತದೋ ಗಮನಿಸಿ. ಈ ವ್ಯತ್ಯಾಸಕ್ಕೆ ವಿಮಾನ ಮಾಡಲು ಬಳಸಿದ ಕಾಗದ ಕಾರಣವೋ ಅಥವಾ ಅದನ್ನು ಮಾಡಿದ ರೀತಿಯೋ ಎನ್ನುವುದನ್ನು ಊಹಿಸಿ. ಪ್ರತಿ ವಿಮಾನವನ್ನು ಹಾರಿಸಿದಾಗ ಏನಾಗುತ್ತದೆ ಎನ್ನುವುದನ್ನು ನೋಡಿ. ಈ ವ್ಯತ್ಯಾಸ ಆಗುವುದು ವಿಮಾನದ ಮೇಲೆ ಗಾಳಿ ಊದಿದಾಗಲೋ, ಕೆಳಗೆ ಗಾಳಿ ಊದಿದಾಗಲೋ ಅಥವಾ ಅದರ ಒಳಭಾಗದಲ್ಲಿ ಊದಿದಾಗಲೋ ಎನ್ನುವುದನ್ನು ತಿಳಿದುಕೊಳ್ಳಿ.

2. ಹಾರುವ ಮತ್ತು ಹಾರದಿರುವ ಆಟ:

ಒಂದು ರೂಮಿನಲ್ಲಿ ಕೆಲವು ಗೆಳೆಯರನ್ನು ಸೇರಿಸಿಕೊಳ್ಳಿ. ಎಲ್ಲರೂ ಪರಸ್ಪರ ಕೈ ತಾಗದಂತೆ ನಿಂತುಕೊಳ್ಳಬೇಕು. ಆಟ ಆಡಿಸುವ ವ್ಯಕ್ತಿ ರೂಮಿನ ಒಂದು ಭಾಗದಲ್ಲಿ ನಿಲ್ಲಲಿ. ಅವನು ಹಾರುವ ವಸ್ತುಗಳ ಹೆಸರುಗಳನ್ನು ಹೇಳಿದಾಗ ಗೆಳೆಯರು ಹಾರುವಂತೆ ನಟಿಸಬೇಕು. ಹಾರದ ವಸ್ತುವನ್ನು ಹೇಳಿದಾಗ (ಉದಾಹರಣೆಗೆ: ಬೆಂಚು ಅಥವಾ ಮೇಜು) ವಿಮಾನ ಕೆಳಗಿಯಬೇಕು, ಅಂದರೆ ಮಕ್ಕಳು ಕೂರಬೇಕು. ಕುಳಿತುಕೊಳ್ಳದವರು ನಂತರ ಆಟವನ್ನು ಆಡಿಸುತ್ತಾರೆ.

##
* License: [CC-BY]
* Text: Aditi Sarawagi
* Illustration: Lavanya Karthik
* Translation: Lava Kumar
* Language: kn

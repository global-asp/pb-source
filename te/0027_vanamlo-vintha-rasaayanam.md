# వనంలో వింత రసాయనం

##
దక్షిణ భారతదేశంలో ఉన్న ఒక కొండ ప్రాంతంలో ఒక చిన్న పల్లెటూరు ఉంది. ఆ ఊళ్ళో బుల్‌బులీ అనే చిన్నపిల్ల, తన తల్లితో కలసి ఒక చిన్న పాకలో నివసిస్తూ ఉండేది. వాళ్ళింటి చుట్టూ, ఎవరూ, ఎప్పుడూ చూడనంత పచ్చటి, పొడవైన చెట్లు ఉండేవి. మంచు కురిసిన రోజుల్లో, ఆ చెట్ల ఆకులపైన, మీరు ఊహించగలిగినంత పెద్ద పెద్ద మంచు బిందువులు ఉండేవి.బుల్‌బులీ పేరుకు తగ్గట్టు చురుకైన పిల్ల. తన స్నేహితులతో కలసి, ఆ చుట్టుప్రక్కలున్న అపారమైన అడవుల్లో గెంతులేస్తూ ఆడుకునేది. రకరకాల సుగంధాలని మోసుకుని వచ్చే ఉదయపు పిల్లగాలులని గుండెలనిండా నింపుకోవడం ఆమెకు చాలా ఇష్టం.

##
ఒకొక్కసారి తియ్యటి వాసనలు వచ్చేవి. ఒకొక్కసారి బలమైన ఘాటైన వాసనలు వచ్చేవి. ఒకొక్కసారి మిశ్రితమైన పువ్వుల సువాసనలు మాత్రమే వచ్చేవి. ఇలాంటి హాయిని గొలిపే, చక్కటి సూవాసనలు పీలుస్తూ రోజు మొదలుపెట్టడం చాలా బాగుంటుంది బుల్‌బులీకి.

తోతారామ్ అనే చిలుక ప్రతీ రోజూ గ్రామం అంతా తిరిగొచ్చి బుల్‌బులీ ఇంటికి ఎదురుగా ఉన్న చెట్టు మీద వాలి, అడవిని గురించిన కధలన్నీ చెప్పేది. తను ఎక్కడెక్కడకు దూరప్రదేశాలకి ఎగిరివెళ్ళినప్పటి కధలు, ఆ ప్రదేశాలలో ఉండే మనుష్యుల వివరాలు అన్నీ చెప్పేది బుల్‌బులీకి. తోతారామ్ చెప్పే కధలు వినడం అంటే బుల్‌బులీకి చాలా ఇష్టం. తోతారామ్ కధలు చెప్తుంటే ఆమె మనసు వేగంగా పరిగెడుతుంది. గుండెలు వేగంగా కొట్టుకుంటాయి.

##
కానీ కధ అంతా అయ్యేసరికి పెద్ద నిట్టూర్పు మిగులుతుంది. ఎక్కడో దూరప్రదేశాలు చూడాలని కలలు కనడం ఎందుకు, తమ అడవికి దగ్గర్లోనే ఉన్న 'మిధ్య' అనే ప్రదేశాన్ని చూడలేకపోయాక! ఊళ్ళో అందరూ ఈ మిధ్య ప్రదేశాన్ని గురించి మాట్లాడ కుంటారు. చుట్టుప్రక్కల గ్రామాల వాళ్ళు ఒకళ్ళు, ఇద్దరు వెళ్ళారు కాని. తమ ఊరి వాళ్ళెవరూ ఆ ప్రదేశాన్ని చూడలేదు. అందరి మాటల్ని బట్టి, అది ఏదో నిగూఢమైన విచిత్ర ప్రదేశమనీ, ఒక జీవితకాలపు అనుభవాల్ని ఇస్తుందనీ అర్ధమయ్యింది. ఎప్పుడైనా తనకి ఆ ప్రదేశం చూడడానికి అవకాశం దొరికితే, తను వెనక్కి వచ్చి, తన ఊరి వాళ్ళందరికీ అక్కడి వింతలూ, విశేషాలు చెప్పాలని బుల్‌బులీ నిశ్చయించుకుంది. అప్పుడిక ఈ నిగూఢ ప్రదేశమును గురించి తెలియనివారుండరు.

##
ఈ రోజు ఉదయంనించి, తోతారామ్ కూత కోసం ఎదురు చూస్తోంది బుల్‌బులీ. కోళ్ళకి దానా వేసి, వాటి గుడ్లను అన్నిటినీ ఎత్తి పెట్టింది. తరువాత ఆవులకి గడ్డివేసి, వాటి పాలు పితికింది. ఈ పనులన్నీ చేస్తున్నంత సేపూ తోతారామ్ పిలుపుకోసం మధ్యమధ్యలో ఆగుతోంది. చివరికి విసిగిపోయి, బడికి వెళ్ళిపోయింది. ఆ అమ్మాయి చదువుతున్న బడిలో విద్యార్ధులందరూ, ఒక పెద్ద మఱ్ఱి చెట్టు క్రింద కూర్చుంటారు. పెద్ద వాన వస్తే తప్ప, బడి త్వరగా మూసేయరు.

##
బడిలో చెప్తున్న పాఠాల మీద మనసు నిలవలేదు బుల్‌బులీకి. ఆమె కళ్ళు తోతారామ్‌ని గాలిస్తూనే ఉన్నాయి. వాళ్ళిద్దరికీ స్నేహం కలిసిన తరువాత ఒక్క రోజు కూడా కలవకుండా ఉండలేదు.

చాలా రోజులు గడచిపోయాయి. తోతారామ్ రాలేదు. బుల్‌బులీకి ఆదుర్దా ఎక్కువయి పోతోంది. తోతారామ్‌కి దెబ్బ తగిలిందేమో!
తోతారామ్ బాగోగులు గురించి తెలిసే దారి లేదు. రోజురోజుకీ కంగారు ఎక్కువవుతోంది. బడి అయిపోయాక. తోతారామ్‌ని పిలుస్తూ అడవంతా గాలిస్తోంది బుల్‌బులీ.

"తోతారామ్ !  నువ్వెక్కడున్నావు?" అంటూ పెద్దగా అరుస్తూ, అడవంతా కలయ తిరిగేది. ఎక్కడా సమాధానం లేదు.

##
ఒకరోజు వేకువ ఝామున, ఇంకా సూర్యోదయం అవ్వకుండానే, ఒక దుఃఖితమైన పక్షి కూత వినిబడింది. చటుక్కున మంచం మీద లేచి, రయ్యిన బయటకి వచ్చేసింది, బుల్‌బులీ, అక్కడ తోతారామ్ ఉంది.  "బుల్‌బులీ, లే! నేను నీతో మాట్లాడాలి!"  బుల్‌బులీ తన చేతిని చాచింది.

తోతారామ్ ఆ చేతి మీద వాలింది. "ఎక్కడికెళ్ళిపోయావు తోతారామ్? నీ గురించి నేను ఎంత కంగారు పడ్డానో తెలుసా?

అసలేం జరిగింది? నువ్వెందుకు అలా దుఃఖంలో ఉన్నావు !"  

"మిధ్య అనే ప్రదేశంలో చాలా సమస్యలు వచ్చేసాయి. అరణ్యంలో యుద్ధం మొదలైంది "

"నెమ్మదించు, తోతారామ్! లేకపోతే ఊరంతా లేస్తుంది. c  మాట్లాడుతున్న సమస్యలు ఎలాంటివి? యుద్ధం ఎవరు చేస్తున్నారూ? అయోమయంగా అడిగింది బుల్‌బులీ. 

"అరణ్యంలో! ఓ! క్షమించు బుల్‌బులీ, నేను నిజంగానే అరవడం ఆపాలి. వనాలన్నీ యుద్ధం చేస్తున్నాయి. మిధ్యా ప్రదేశం ఇప్పుడు ఒకప్పటిలా లేదు. అడవిలోని జంతువులన్నీ భయపడిపోతున్నాయి . తరువాత ఏమి జరగబోతోందో వాటికి తెలియదు. బుల్‌బులీ వెంటనే మనం ఏదో ఒకటి చెయ్యాలి. ఆత్రంగా అంది తోతారామ్.

##
"నాకింకా అర్ధం కావడం లేదు . వనాల మధ్యలో వెనుతీయను, పైగా మనం కనీసం ప్రయత్నం చేయ్యాలి కదా!"
"ప్రయాణం చాలా సుదీర్ఘమైనది, కష్టతరమైనదీ, బుల్‌బులీ, నాకు నమ్మకం చాలట్లేదు," ఆలోచిస్తూ పైకి అనేసింది తోతారామ్.
"సరే, నాకింకో మార్గం ఏమీ కనిపించట్లేదు మరి! నువ్వు నన్ను మిధ్యా ప్రదేశానికి తీసుకుని వెళ్ళవలసినదే" బ్రతిమాలింది బుల్‌బులీ. తోతారామ్ చాలాసేపు ఆలోచిస్తూ ఉండిపోయింజి. చివరకి, అయిష్టంగానే ఒప్పుకుంది.
"సరే అయితే! కానీ మనం తక్షణమే బయల్దేరాలి" అంది తోతారామ్.

##
కానీ బుల్‌బులీ వాళ్ళమ్మకి చెప్పకుండా ఎలా వెళ్ళగలదు? అప్పుడు తోతారామ్ ఓ సలహా ఇచ్చింది. "మనం దార్లో ఆగి, కోయిలకి చెప్దాం, తెల్లారుతూనే మొట్టమొదట ఈ విషయం మీ అమ్మకి చెప్పాలని, ఇప్పుడు మరి నువ్వు త్వరపడు. మనం సమయం వృధా చేయకూడదు" అని తొందర పెట్టింది. 

అంతే! వాళ్ళిద్దరూ వెంటనే బయల్దేరారు. బుల్‌బులీకి కొంచెం ముందుగా తోతారామ్ ఎగురుతూ దారి చూపిస్తోంది. బుల్‌బులీ అలా గంటల కొద్దీ నడిచింది. అలా చిక్కటి పొదల్లోంచీ, పొడుగాటి గడ్డిపొదల్లోంచీ అంతంత దూరాలు నడవడం ఆ అమ్మాయికి అలవాటే. అయినా కొంతసేపటికి ఆ అమ్మాయికి అలసట వచ్చింది, ఆకలి వేసింది. ఆ అమ్మాయికి ఏదైనా తినడానికి, త్రాగడానికి కావాలని తోతారామ్‌కి అర్ధమయ్యింది. "ఇంకొంచెం సేపు ఓపిక పట్టు, బుల్‌బులీ! ఇంకొంచెం ముందుకెళితే, అక్కడ కొబ్బరి చెట్లున్నాయి" అంది.

కొబ్బరి తోటల దగ్గరకు చేరుకునేసరికి తోతారామ్ కీచుమంటూ పెద్ద ఊళ పెట్టింది "ఊ......"

##
ఎక్కడ్నుంచో ఒక కోతి గెంతుకుంటూ వచ్చింది. అది ఎంత అల్లరి కోతంటే, తోతారామ్ దాన్ని గదమాయించాల్సి వచ్చింది.

"కాస్త నిదానించు, బందరూ! కాస్త గెంతులెయ్యకుండా నిలబడు. నీకు పనిచెప్పాలి" అంది.

"సరే తోతారామ్, నీకేం కావాలి?" అడిగింది బందరు."రెండు కొబ్బరి కాయలు కోసి కింద పడెయ్, నా స్నేహితురాలు బుల్‌బులీకి ఆకలిగా ఉంది" అంది తోతారామ్.

వెంటనే బందరు చెట్టుమీదకి ఎక్కి, మూడు పచ్చటి కొబ్బరి బొండాలని నేల మీద విసిరింది. నేల మీద పడడం తోటే అవి పగిలాయి. బుల్‌బులీ వెంటనే వాటిని అందుకుని అందులోని నీళ్ళని త్రాగి తరువాత గుజ్జునంతటినీ తీసుకోని గబగబా తింది. పైనున్న బందరు ఆనందంతో అరిచింది.

"చాలా కృతజ్ఞతలు బందరూ! కడుపు నిండిపోయింది" అంది ఆకలితీరిన బుల్‌బులీ.

##
"ఎప్పుడు కావాలంటే అప్పుడు పిలవండి నేస్తాలూ , ఈ అడవి మొత్తంలో విసరడంలో నేనే ప్రధముడిని" అంటూ నవ్వింది బందరు.

బుల్‌బులీ, తోతారామ్ వాళ్ళ ప్రయాణం కొనసాగించారు. కొన్ని గంటల తరువాత బుల్‌బులీ అలిసిపోయింది. కానీ ఆ అమ్మాయి ఆగదలచుకోలేదు. ఇది తనకి జీవితంలో దొరికిన ఒకే ఒక అవకాశం. తమ పల్లెలోని ఎంతో మందికి, మిధ్యప్రదేశానికి వెళ్ళడం అంటే ఒక తీర్ధయాత్ర లాంటిది. అలసటగా అనిపించినప్పుడల్లా, మిధ్యాప్రదేశాన్ని ఉహించడానికి ప్రయత్నించేది బుల్‌బులీ. మనుష్యుల హృదయాలను ఆనందంతో నింపగలిగిన ఒక అందమైన ప్రదేశాన్ని ఊహించుకుంది. ఆమె మస్తిష్కంలో మెరిసిన ఆ అందమైన దృశ్యం, ఆమె తన కాళ్ళ నొప్పులను మరచిపోయేలా చేసింది.

తమ ప్రయాణం మొదలుపెట్టాక మొదటి రాత్రి అయ్యింది. "ఇంకొకరోజు ప్రయాణం" అనుకుంది బుల్‌బులీ. ఆమె ఒక చెట్టు నీడన విశ్రమించింది. తోతారామ్ ఆ చెట్టు కొమ్మమీద అనువైన చోటు చూసుకుంది. ఇంతలోనే తెల్లవారింది. అడవిలో ఉన్న వందల పక్షుల కిలకిలారావాలకి మెలకువ వచ్చింది బుల్‌బులీకి. బుల్‌బులీ గుండెలనిండా గాలి పీల్చుకుని, చేతులు విరుచుకుని బద్ధకం తీర్చుకుంది.

##
ఈ రోజు ఉదయం వేరుగా ఉంది. ప్రతీ ఉదయం తను ఆస్వాదించే సుగంధాలన్నీ వస్తున్నాయి కానీ, ఈ రోజు ఆ సుగంధాలు ఇంకా ఎక్కువగా సేదతీర్చేలాగా ఉన్నాయి.

"తోతారామ్, గాలిలోని ఈ తాజాదనం తెలుస్తోందా, నీకు?నాకెంత ఇష్టమో అంది !" అంది బుల్‌బులీ.
"ఆ! ఇలా గాలిపీల్చుకోవడానికి రోజంతా ఉందిలే! ముందు నడు!" హుకుం జారీ చేసింది తోతారామ్. మరునాడు రోజంతా వాళ్ళిద్దరూ చాలా తక్కువ మాట్లాడుకున్నారు. బుల్‌బులీ, పాపం! కాలు తీసి కాలు వెయ్యలేకపోతోంది. ఆ అమ్మాయి బాగా అలిసిపోయింది. ఆమెకు ఆకలిగాను, దాహంగానూ ఉంది. తోతారామ్‌కి అర్ధం అయ్యి, వెళ్ళి ఆ అమ్మాయి భుజం మీద వ్రాలింది. "ఈ దగ్గర్లోనే ఒక వాగు ఉంది. అక్కడ కాసేపు విశ్రమిద్దాం" అంది.

ఇంకొంచెం సేపట్లోనే బుల్‌బులీకి ప్రవహిస్తున్న నీటి శబ్దం వినబడింది. ఇంతలోనే వాళ్ళకి ఆవాగు కనబడింది. ఆ నీరు ఎక్కడికో వెళ్ళడానికి పరుగెడుతున్నట్లుగా ఉంది. అది ఓ అందమైన దృశ్యం. బుల్‌బులీ ముందుకు వంగి, దోసిళ్ళతో నీరు తీసుకుని కావలసినంత త్రాగింది. తన మొహం మీద నీరు జల్లుకుని, సేదతీరింది. ఆ అమ్మాయి ఇంకా పూర్తి చేస్తుండగానే తోతారామ్ మళ్ళీ భుజం మీద వ్రాలి, చేతులు జాపమంది.

##
ఆ చాచిన చేతుల్లో తియ్యటి, ఎర్రటి పండ్లని పెట్టింది. "ఓ, తోతారామ్, నాకు తెలిసిన స్నేహితులందరి కన్నా నువ్వే మంచి దానివి. చాలా కృతజ్ఞతలు" అంటూ నవ్వింది బుల్‌బులీ. "సరే, సరే, తిను ముందర. అవి నాకు చాలా ఇష్టమైన పండ్లు, నేను ఇదివరకే తినేసాను" అంది తోతారామ్.

కాసేపు విశ్రాంతి తీసుకుని మళ్ళీ బయల్దేరారు. బుల్‌బులీ అలా నడుస్తూనే ఉంది. తోతారామ్ దగ్గర్లోనే ఎగురుతూ కబుర్లు చెప్తోంది. కొన్ని గంటల తరువాత బుల్‌బులీ కూర్చుండి పోయింది. "నాకు విశ్రాంతి కావాలి తోతారామ్. నేను నిజంగా చాలా అలసిపోయాను."

తోతారామ్ పెద్దగా ఊళ పెట్టింది. నిముషాల్లో ఒక ఏనుగు వారి ముందుకు వచ్చింది. తోతారామ్, హాథీని బుల్‌బులీకి పరిచయం చేసి, మిధ్యా ప్రదేశానికి బయల్దేరిన విషయాన్ని హాథీకి వివరించింది.

"నా దృష్టిలో, ఈ వనాల్లోని యుద్ధాన్ని మనుష్యులే ఆపగలరు. ఒకప్పుడు స్వర్గంలా ఉండే ఆ ప్రదేశంలోంచి ఇప్పుడు వన్యమృగాలన్నీ పారిపోతున్నాయి" అంటూ బాధపడింది హాథీ.

##
"నువ్వు బుల్‌బులీని నీ వీపు మీద ఎక్కించుకుంటావా హాథీ? ఆ అమ్మాయికి సంకల్పం అయితే దృఢంగా ఉంది, కానీ శక్తి చాలట్లేదు" అని హాథీని అడిగింది తోతారామ్.

"అయ్యో! తప్పకుండా! నామీద ఎక్కమ్మా! కానీ నేను మిమ్మల్ని ఆ సన్నదారి వరకూ మాత్రమే తీసుకుని వెళ్ళగలను. ఆ తరువాత మీ అంతట మీరే వెళ్ళాలి మరి. నేను నా దండును వదిలేసి ఎక్కువ సేపు ఉండడానికి వీలు లేదు" అంది హాథీ.

బుల్‌బులీకి ప్రాణం లేచివచ్చింది. ఆమె చిన్న కాళ్ళకి విశ్రాంతి దొరకడమే కాక, ఏనుగు మీద నుంచి చూస్తే అడవంతా చక్కగా కనిపిస్తోంది. హాథీ. తోతారామ్ ఎన్నో కథలు చెప్పారు. రోజంతా ఇట్టే గడచిపోయింది.

రాత్రివేళకి వారు ముగ్గురూ ఒక గుహ దగ్గరకి చేరుకున్నారు. తోతారామ్, హాథీ కలిసి, ఎండుటాకులు, గడ్డి, తెచ్చి బుల్‌బులీకి ఒక పరుపు తయారు చేసారు. బుల్‌బులీ ఇలా పడుకోవడమే తడవు అలా నిద్రపోయింది.మూడోరోజు ఉదయానికి, తోతారామ్ బుల్‌బులీని లేపవలసిన అవసరం లేకపోయింది. తెల్లవారడమేమిటి, బుల్‌బులీ లేచిపోయింది.

##
తోతారామ్ ఈ సారి ఉదారంగులో ఉన్న పళ్ళను తెచ్చింది. బుల్‌బులీ వాటిని ఆనందంతో తింది.

ఆ అమ్మాయ, ఏనుగు, చిలుక, తమ ప్రయాణపు ఆఖరి భాగాన్ని మొదలు పెట్టారు. అక్కడ ఏం ఎదురవుతుందో, ఏం చెయ్యాలో బుల్‌బులీకి తోచట్లేదు. మొదట మిధ్యా ప్రదేశాన్ని గురించిన ఒక ఆశ ఉంది. తరువాత యుద్ధం చేసుకుంటున్న వనాలను గురించి కొంత ఆదుర్దా ఉంది. తమ గమ్యానికి దగ్గరవుతున్న కొద్దీ, ఆమె హృదయంలో ఉత్సాహం, సంతోషంతో పాటు కొంత ఆదుర్దా కూడా కలుగుతోంది.

కొంతసేపటికి హాథీ ఆగిపోయింది. "ఇప్పుడిక నేను మీదగ్గర సెలవు తీసుకోవలసిన సమయం వచ్చింది. నేను నా కుటుంబం దగ్గరకు వెళ్ళాలి. నువ్వు కనక ఈ వనాల మధ్య యుద్ధం ఆపగలిగితే వన్యమృగాలన్నీ నీకు ఋణపడి ఉంటాయి. మేం ఇంకెక్కడా ఉండలేము. ఈ వనాలలో మేం తరాల తరబడి నివశిస్తున్నాము" అంది.

ఇంతదూరం తనని మోసినందుకు బుల్‌బులీ హాథీకి కృతజ్ఞతలు చెప్పింది. "వనాలు నా మాట వింటాయని ఆశిస్తున్నాను, హాథీ ! నేను చేయగలగినదంతా తప్పకుండా చేస్తాను " అని వాగ్దానం చేసింది బుల్‌బులీ.

##
తోతారామ్ బుల్‌బులీ భుజం మీద వ్రాలి వేగం తగ్గించమని చెప్పింది, "చూడు ఈ దారి క్రిందికి వెళుతుంది. దీని వెంబడి వెళితే మనం మిధ్యాప్రదేశానికి చేరుకుంటాం," అంది
తోతారామ్.

ఒక విచిత్రమైన, ఝుమ్మన్ననాదం అన్ని వైపులను అలుముకొంది. వాళ్ళు ముందుకు వెళ్ళిన కొద్దీ, ఆ నాదం ఇంకా ఇంకా పెరుగుతోంది.

"ఈ నాదం ఎక్కడి నుంచి వస్తోంది?" అని అడిగింది బుల్‌బులీ, తన చెవులు మూసుకుంటూ."ఈ నాదం, మూడు వనాల యుద్ధంలోంచి పుట్టింది. మనం మిధ్యా ప్రదేశానికి దగ్గరవుతున్న కొద్దీ, ఇది ఇంకా ఇంకా ఎక్కువ అవుతుంది" అంటూ గట్టిగా అరుస్తూ చెప్పింది తోతారామ్.

జరుగుతున్నదానిని అసలు బుల్‌బులీ నమ్మలేకపోయింది. ముందెప్పుడూ ఆమె అలాంటి విషయాలు వినలేదు. దారి వెంబడి కొండ దిగుతూ, చుట్టూ చూస్తుంటే. ఆమెకు అన్నీ మామూలుగానే కనిపిస్తున్నాయి. ఏదీ తేడా లేదు. కానీ శబ్దం మాత్రం చెవులు బద్దలు కొట్టేలా ఉంది.

##
తోతారామ్ ఆమె దృష్టిని ఆకర్షించడానికి చెవుల మీద కొరికింది. వనాల అరుపుల మధ్య తోతారామ్ అరుపు వినబడట్లేదు. వాళ్ళు ఇంచుమించుగా మిధ్యా ప్రదేశానికి వచ్చేసారని తోతారామ్ చెప్పాలనుకుంటున్నట్లు బుల్‌బులీకి అర్ధం అయ్యింది.

ఇంకో మూడు అడుగులు వేసేసరికి ఏ చెట్టూ లేని మైదాన ప్రదేశం వచ్చింది. అడవిలోని చెట్లన్నీ హఠాత్తుగా మాయమైపోయినట్లు అనిపించింది. ముందున్న ప్రదేశమంతా కనిపించేంత మేర కొండలే కొండలు.
"ఇక్కడికొక మనిషి వచ్చింది. మనిషి వచ్చింది." అని తోతారామ్ పెద్దపెద్ద కేకలు పెట్టింది. కానీ వనాల నుండి వస్తున్న చెవులు చిల్లులు పడేలాంటి శబ్దం ముందు, తోతారామ్  గొంతు అసలు వినబడలేదు.

బుల్‌బులీ తన చెవుల మీద నుంచి చేతులు తియ్యలేకపోయింది. ఆ వనాలు ఏమంటున్నాయో తెలియడం లేదు కానీ, ఈ యుద్ధంలో మూడు వనాలు పాల్గొంటున్నాయని మాత్రం అర్ధం అయ్యింది. ఆమె ముందర దూరంగా అందమైన పచ్చటి తోటలు కనిపించాయి. ఆమె కుడివైపున వందలకొలదీ ముదురు ఎరుపు రంగులోని పువ్వుల పొదలున్నాయి.

##
ఆమెకు ఎడం వైపున తెలుపు మీద నీలం చారలతో. పసుపు పచ్చటి అంచులు కలిగిన అందమైన పువ్వులతో పొడుగాటి మొక్కలు కనిపించాయి. ఇంత చెవులు చిల్లులు పడే ధ్వనిలోనూ, తన ముందు ఆవిష్కారమైన ఆ అందమైన దృశ్యం చూస్తూ బుల్‌బులీ ఊపిరి పీల్చడం మర్చిపోయింది. ఆ సుగంధం వర్ణనాతీతం. 

బుల్‌బులీ ఆ దృశ్యం చూస్తూ, ఆ వాసనలు పీలుస్తూ, చేష్టలుడిగి నిలబడిపోయింది. ఆశ్చర్యానందాలతో ఆమె ముఖం వెలిగిపోయింది. ఒక్కొక్క వనం కేసి అనేకసార్లు తిరుగుతూ, ఆ అద్భుత దృశ్యాన్ని మస్తిష్కంలో ఆవిష్కరింపచేసుకుంది. 

ఆ వనాలు ఆమెను గుర్తుపట్టినట్లుగా, అదే సమయంలో ఆ ధ్వని తగ్గడం మొదలుపెట్టింది. అప్పుడు బుల్‌బులీ ఊపిరి తీసుకుంది. టీ తోటల నుండి వస్తున్న సుగంధాన్ని ఆమె పీల్చగలిగింది. తరువాత తన కుడివైపున ఉన్న తోటలలోని సువాసన ఆమెను ఆకట్టుకుంది. ఇదేదో తనకు తెలిసిన వాసనే! అనిశ్చితంగా ఇంకోసారి గాలి పీల్చింది. ఆ! ఇప్పుడు తెలిసింది. " ఓహ్! ఏలక్కాయలు!" తనలో తను అనుకుంటున్నట్లుగా ఉంది.

##
చిన్న పిల్లగాలి వీచి, ఆమెను కొంచెం ఎడమవైపుకు తోసింది. ఆమె తల తిప్పింది. తరువాత గాలి పీల్చుకుంటూ ఆమె నవ్వింది. అది ఆహ్లాదకరమైన, పవిత్రమైన సువాసన. వెంటనే ఆ మొక్కను గుర్తుపట్టింది. బుల్‌బులీ రెండు చేతులు దగ్గరకు చేసి వంగి భక్తితో, గౌరవంతో నమస్కారం చేసింది. "నువ్వు తులసివి, విష్ణు భగవానుని స్వరూపానివి" అంది.

ఆ సువాసనలలో బుల్‌బులీ మునిగిపోయింది. ఒకే సంగీత స్వరం యొక్క మూడు స్థాయిల్లాగా గుబాళించాయి. సా....సా....సా...

బుల్‌బులీకి ఎంతో సంతోషంగా అన్పించింది. చేతులు చాపి, కళ్ళు మూసుకుని గిరగిరా తిరిగింది. ఆ సువాసనలు, సంగీత స్వరాలు, ఆమె మస్తిష్కంలో పదేపదే తిరుగుతున్నాయి. ఆమె సర్వేంద్రియాలూ చైతన్యవంతమయ్యాయు.

##
ఆమెకు ఇంతకు ముందెన్నడూ ఇంత సంతోషం కలుగలేదు. ఆమెను ఇవన్నీ ఏదో అద్భుత ప్రపంచంలోనికి తీసుకొనిపోయాయి.

అప్పుడే ఏలకుల వనం మాట్లాడింది. "ఈ అమ్మాయి ఏమైనా, ఆ టీ తోటలను శిక్షించగలదేమో?"

"ఏమ్మా, అమ్మాయీ! మా సువాసనలను దొంగిలించకుండా, ఆ టీ తోటలను నువ్వైనా ఆపగలవా?" అని అడిగింది తులసీ వనం.

బుల్‌బులీ ఈ మాటలు విని నిశ్చేష్టురాలయ్యింది. ఆమె సమాధానం చెప్పేలోగానే , టీ తోటలు మాట్లాడాయి. "ఈ తోటలు రెండు ఇక్కడ లేకపోతే, మనుష్యులు నా ఆకుల సువాసనను మరింతగా ఆస్వాదించగలుగుతారేమో!"

##
"మీ యుద్ధమంతా దీని కొరకేనా! మీ మీ సువాసనలు దొంగతనం అవుతాయని భయమా?" అడిగింది ఆశ్చర్యపోయిన బుల్‌బులీ. ఆమె తనలో తను నవ్వుకుంది. "మీకు తెలుసా, నేను నిలబడిన చోటు నుండి, ఎలా మీ సువాసనలు నా వరకు వస్తున్నాయో? మీ ముగ్గురి వాసనలు ఖచ్చితంగా విడివిడిగా తెలుసుకోగలను" అంది."

నిజం చెప్పాలంటే అది నా తప్పుకాదు. నేనింకొకరి సువాసనలు దొంగిలించే దొంగను కాను. నా చుట్టూ పెరిగే ఏ మొక్కదయినా వాసనను నా ఆకులు పట్టుకుంటాయి. నిజానికి నా చుట్టుప్రక్కల, తులసి, ఏలకుల వనాలున్నందు వలన, నేను నా వ్యక్తిత్వాన్ని నిలబెట్టుకోవడానికి ఇంకా ఎక్కువ కష్టపడాలి. నా కోసం, తులసి వనం, ఏలకుల వనం వాటి పరిమళాల్ని పోగొట్టుకోవడం లేదు. నువ్వే ఇప్పుడే చెప్పావు కదా, నువ్వు మూడు వాసనల్నీ విడివిడిగా పోల్చుకోగలిగావని" అంది టీ తోట.

బుల్‌బులీ ఓపిగ్గా వింది. ఆమె ఒక విషయం కనిపెట్టింది. తులసి, ఏలకుల, టీ ఈ మూడు వాసనల మిశ్రమం ఆమెను సేదతీరుస్తున్నట్లుగా ఉంది. ఈ మూడింటి మిశ్రమంలో ఏదో గమ్మత్తైన గుణం ఉంది.  

##
"మా అమ్మ నాకు వేదాలలో నుండి ఒక మాట చెప్పింది. అది ఏమిటో తెలుసా?'సూర్యుడు సంతోషాన్ని కలిగించాలి, ఆకాశం సంతోషాన్ని కలిగించాలి, అలాగే వృక్షాలు, మొక్కలు కూడా సంతోషాన్ని కలిగించాలి. ఇవన్నీ మనసుకు శాంతిని కలిగించాలి. శాంతి కూడా శాంతిని పెంపొందించాలి.' ఇది వేదవాక్కు. మీరలా చేస్తున్నారా? అని ఆ వనాలను ప్రశ్నించింది బుల్‌బులీ.

వనాలన్నీ నిశ్శబ్దంగా అయిపోయాయి. అవన్నీ బుల్‌బులీ మాటలను వింటున్నాయి.ఇంతలో బుల్‌బులీకి ఏదో తోచింది. తోతారామ్ చెవిలో ఏదో చెప్పింది. అది వెంటనే ఎగిరిపోయింది. 

ఇప్పుడు తులసీ వనం మాట్లాడింది." ఏలకుల వనం నేను, చాలా ఎక్కువగా వ్యాపిస్తాం. మేము ఎక్కడ ఎలా పెరుగుతామో, మా చేతుల్లో లేదు. అలాగే గాలి ఎటువైపు వీచాలో మేము చెప్పలేము కదా!"

బుల్‌బులీ ఒక్కక్షణం సేపు ఆలోచించింది. "కానీ, అలాంటి పరిస్థితిలో మీరు తేయాకు తోటలను ఎలా తప్పుపడతారు? మీరు బహుశః గాలిని తప్పుపట్టాలి" అంది.

##
"గాలి! ఈ తులసి, ఏలకుల వనాలు ఎప్పుడూ గాలితో కూడా దెబ్బలాడుతూ ఉంటాయి. ఇక్కడ నుండి వాటి సువాసనలను తీసుకు వెళ్ళడం వాళ్ళకు నచ్చదు" అంది తేయాకు తోట.

బుల్‌బులీ నివ్వెరపోయింది. "నిజమే! మీ ఇద్దరికీ అంత అహంకారమా?" అని అడిగింది.

ఆ రెండు వనాలు సమాధానం చెప్పలేదు. బుల్‌బులీ దీర్ఘంగా నిట్టూర్చింది. అప్పుడే తోతారామ్ తిరిగి వచ్చింది. అది తన ముక్కుకు కరచుకొని కొన్ని తులసి ఆకులు, కొన్ని ఏలకుల గింజలు, మరికొన్ని తేయాకులు తీసుకుని వచ్చి బుల్‌బులీ చేతిలో పెట్టింది. బుల్‌బులీ వాటి అన్నిటినీ తన చేతిలో మృదువుగా నలిపింది. తన చేతులు వాసన చూసింది. ఒక్కసారి ఆనందంతో పెద్ద కేక పెట్టింది.

వనాలు మూడూ ఉలిక్కిపడ్డాయి. మూడు ఒక్క గొంతుతో అరిచాయి. "ఏమయ్యింది? చిన్నారీ! నువ్వు బాగానే ఉన్నావా?"

##
బుల్‌బులీ ఆనందంతో నవ్వింది. "మీరిప్పుడు శాంతి కోసం తెల్ల జెండా ఊపాలి. నా చేతిలో మీ ముగ్గురు నుండి తీసిన కొంచెం కొంచెం వస్తువులున్నాయి. ముగ్గురూ కలిస్తే ప్రపంచంలోని ఏ సువాసనైనా మీ ముందు దిగదుడుపే. మీ ముగ్గురునీ కలిపి ఒక్కసారి వాసన చూస్తే ఎంతో ప్రశాంతంగా, సేదతీరినట్లుగా ఉంది."

ఇంతలో తోతారామ్, బుల్‌బులీ చెవిలో ఏదో చెప్పింది. ఆ అమ్మాయి చిరునవ్వు నవ్వింది. "అడవిలోని జంతువులు, తమకు అనారోగ్యంగా ఉంటే మీలో ఎవరిని తింటే బాగుపడతారో, వాటికి స్పష్టంగా తెలుసునని తోతారామ్ చెప్తోంది. పక్షులు సైతం మీ గింజలను, ఆకులను తిని, మీరు వాటిని ఎంత త్వరగా బాగు చెయ్యగలరో తెలుసుకుంటాయి. మీకు ఆ విషయం తెలుసా?" అని అడిగింది బుల్‌బులీ.

"లేదు, నిజంగానే మాకు తెలియదు" అని సమాధానం ఇచ్చాయి ఆ మూడు వనాలూ.  

"అవును, జంతువులు అన్ని రకాల అనారోగ్యములు తగ్గించుకోవడానికి మీ ఆకులు తింటాయి.

##
అవి ఈ మిధ్యా ప్రదేశానికి వచ్చి తిరిగి ఉత్సాహాన్ని పొందుతాయి. తోతారామ్, నాకు ఒక తేయాకు రెమ్మ, కొంచెం ఏలకులు, కాస్త తులసి ఆకు ఇయ్యి, నేనింటికి వెళ్ళి మా అమ్మ కోసం కప్పు వేడి వేడి టీ తయారు చేస్తాను. వనాలూ, మీరు పండుగ చేసుకోండి. మీరు ఎంత చక్కగా కలుస్తారో ప్రపంచానికి తెలుస్తుంది ఇంక, దానర్ధం ఏమిటంటే మీరు ముగ్గురూ ఒకరితో ఒకరు కలిసి మెలిసి ఉండాలి. అలా ఉండగలరా? అని అడిగింది. బుల్‌బులీ, తోతారామ్, పకపకా నవ్వారు. వనాలు కూడా నవ్వాయి. ఈ సారి కూడా ధ్వనుల స్థాయి పెరిగింది, కానీ దెబ్బలాటల వలన కాదు, నవ్వుల వలన. యుద్ధం పరిసమాప్తి అయినందుకు బుల్‌బులీకి నిశ్చింతగా అనిపించింది. ప్రతీ వనానికీ తమ విశేషత వలన గర్వంగా అనిపించిందని బుల్‌బులీ అర్ధం చేసుకుంది. బుల్‌బులీ తోతారామ్‌ని కొంచెం తేయాకు, తులసి ఆకులు ఏలకుల గింజలను తీసుకురమ్మని కోరింది.

##
"వనాలూ, తులసి, ఏలకులు కలసిన ప్రత్యేకమైన, విశిష్టమైన, ఉత్తేజింపచేసే తేయాకు తీసుకుని మా ఊరికి తిరిగి వెళ్ళబోతున్నాను, మా ఊరి నుంచి మరికొంత మందిని తీసుకుని వచ్చి, ఈ మిధ్యా ప్రదేశానికి పరిచయం చెయ్యబోతున్నాను. ఈ భూమ్మీద మనల్ని చేష్టలుడిగేలా చేస్తుంది, కానీ మన ఇంద్రియాలన్నింటినీ ఉత్తేజింపచేస్తుందీ మిధ్యాప్రదేశం."

ఈ విధంగా తులసి, ఏలకుల పరిమళాలతో తేనీరు కనుగొనబడింది. మీరెప్పుడైనా ప్రయత్నించారా?

##
* License: [CC-BY]
* Text: Tanya Luther Agarwal
* Illustration: Sanjay Sarkar
* Translation: P. Santha Devi
* Language: te

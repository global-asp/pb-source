# મદદગાર હાથ

##
પ્રિય ... ઠીક, તને ખબર છે તું કોણ છે એ. અને તું આ કાગળ કદી જોવાની નથી.

આપણાં શિક્ષિકા બહેને મને કહ્યું કે મારે તારા માર્ગદર્શક થવાનું છે અને તું નિશાળમાં નવીનવી છો એટલે તને ફરીને બધું બતાવવાનું છે. જો બહેન, આ ‘માર્ગદર્શક’ એટલે શું એ આપણને ખબર નહીં. મેં તો જોયું શબ્દકોશમાં. ખેર, બહેને તો મને કહ્યું જ નહીં કે ‘માર્ગદર્શકે’ શું કરવાનું હોય. અલી ને ગૌરવ, સુમી ને રાણી – બધાં દોસ્તોએ સાંજે ઘેર જતાં રસ્તામાં, બસ, આ વિશે જ પૂછપૂછ કર્યા કર્યું. એમની આ બધી વાતમાં મને ગતાગમ નહોતી પડતી એમ મેં એમને કહી તો દીધું, પણ એ બધું હું થોડી નહોતી સમજતી?

જોયું ને? તારે કારણે મારે મિત્રો પાસે ખોટું બોલવું પડ્યું!

તારી નવી સખી

હું

##
મા કહેતાં હતાં કે કોઇની સામે ટીકીટીકીને જોયા કરવું એ સારું નહીં, પણ મને ખબર છે કે બધાં તને ધારીધારીને જોયા કરે છે. અને એ લોકો બધાં મારી સામે પણ જોયા કરે છે કારણ કે મારે તારી સાથેસાથે ફરવાનું હોય છે, – હું તારી‘માર્ગદર્શક’ છું ને, તેથીસ્તો! તું અમારી નિશાળમાં આવી જ કેમ? તે તારી જૂની નિશાળે જવાનું કેમ ચાલુ ન રાખ્યું?
ગઇકાલે શું બન્યું એ કહું? શાળા છૂટ્યા બાદ ગૌરવ, અલી અને સાતમા ધોરણમાં ભણતાં એમના બે ભાઇબંધો મને ઘેરી વળ્યા, ને બસ, તારી જ વાત પૂછવા મંડ્યા. એમણે મારી બૅગ લઇ લીધી. પછી પાછી આપે જ નહીં ને! એમણે બૅગ રસ્તાની ધારે ઝાડીમાં ફેંકી દીધી. પછી તો મારે બૅગ લેવા માટે ઝાડીઝાંખરામાં ભમવું પડ્યું. એમાં મારું ખમીસ ફાટી ગયું અને મા તો એવાં ખિજાયાં ને!

આ બધું તારા જ વાંકે, હો!
હું

##
કેમ છો,
હું બધાંને કહ્યા કરું છું કે ‘એલા ભાઇ, તમારે તેના વિશે જે કંઈ જાણવું હોય એ બધું તેને જ પૂછો ને! મારો જીવ ખાવાનો? એની પાસે કોઇ વસ્તુ કેમ છે અને એ શા કામની છે એ બધી મને શી ખબર હોય?’
સાચું કહું? એ લોકોને જાણવાની ઇંતેજારી છે એવી મને પણ છે, હો. હા, પહેલે દિવસે તું વર્ગમાં આવી તે દિવસે મેં બરાબર જોયેલું : તું બધું કામ એક હાથે કરતી હતી અને તારો ડાબો હાથ તો જરાય હલે કે ચાલે. પહેલાં તો મને સમજ ન પડી. પછી નજીકથી જોયું તો તારો હાથ પ્લાસ્ટિક કે એવી કોઇ વસ્તુથી બાંધેલો લાગ્યો. પછી મને થયું કે રમકડાનો હાથ હશે? આ બધું સમજતાં મને થોડી વાર લાગી.

અને પછી, બપોરે જમતી વેળાએ જે બન્યું એ જોયું.

પછી મળીએ,

હું

##
કેમ છો?

મારાં એક મોટાં બહેન દિલ્હીમાં ઇજનેરીનું ભણે છે એમનો આજે ફોન હતો. મેં એમને કહ્યું કે ‘અમારા વર્ગમાં એક છોકરીનો એક હાથ બનાવટી છે’. મારાં બહેને મને સમજાવ્યું કે આવા હાથને ‘કૃત્રિમ હાથ’ કહેવાય.

તો સાંભળ, મારે તને થોડી શિખામણ આપવી છે. તું નિશાળમાં નવી છો. લોકો તારી સામે
ટગર-ટગર જોયા કરે છે ને તારે વિશે ગુસપુસ કર્યા કરે છે. એ બધું અટકે તેમ ઇચ્છતી હો તો તારે હમેશ ખૂણામાં ઊભા રહેવાનું બંધ કરવું જોઇએ. અમારી સાથે રમતી હો તો? હીંચકે હીંચકતી કેમ નથી? હીંચકવું તો બધાંને ગમે. હવે તો, બહેન, બે અઠવાડિયાં થયાં તું આવી તેને. હવે તો તારે તારી મેળે કિલ્લોલતાં આવવું જોઇએ. હું કાંઇ કાયમ તારી પાછળ ભમ્યા કરવાની નથી.

કોઇવાર એમ થાય કે હું તને કશું કહું.

હું

##
કેમ છો,

તે દિવસે ભોજન વેળાના પ્રસંગ પછી હું તારું નિરીક્ષણ કરતી રહી છું. મને જરા કુતૂહલ છે. શું એક જ હાથ હોવો એ કુદરતની અકળ બલિહારી છે? ખાલી તારો પંજો જ ખોટો છે – માફ કરજે, કૃત્રિમ છે – કે આખો હાથ?

આજે એવું બન્યું કે સુમી, ગૌરવ અને હું ચાલતાંચાલતાં નિશાળે જતાં હતાં. એ લોકો એક રમત રમતાં હતાં, જેમાં એક જ હાથનો ઉપયોગ કરવાનો હતો. બૅગમાં વસ્તુઓ ભરવી, શર્ટનાં બટન બીડવાં, એવું એવું. 

##
સુમી પોતાનાં બૂટની વાધરી બાંધી ન શકી અને પછી તો વાધરી છૂટી રહી ગઈ હતી એ તેના ખ્યાલ બહાર રહી ગયું અને એ ગોથું ખાઇને પડી ગઇ. એને હડપચી પર ઉઝરડો પડ્યો. શિક્ષિકા બહેને આ બધું જોયું, ને ઘા ઉપર મલમ પણ લગાડી દીધો. બેદરકારી બદલ સુમીને એમણે ટોકી, “આમ વાધરી બાંધ્યા વિના ડુંગર પર રખડાય નહીં, બહેનબા! ઘેર જતાં પડી જઇશ તો શું કરીશ?” 

આ મોટેરાંઓ આપણી આટલી બધી ચિંતા શા સારુ કરતાં હશે?

તારી દોસ્ત,
હું

##
કેમ છો, 

યોગાનુયોગ શાને કહેવાય એ તું જાણે છે? આપણે કોઇ બાબતનો વિચાર કરીએ અને

થોડીવારમાં જ એવું જ સાચોસાચ બને એને યોગાનુયોગ કહે. ગયા પત્રમાં, મેં તને સુમી અને
તેના બૂટની વાધરી વાત લખી હતી ને? અને આજે મેં તને વાધરી બાંધતાં જોઇ ! વાહ ભૈ!,
અને મેં જોયું કે હું બે હાથે બાંધી શકું તેનાથી વધુ ઝડપથી તેં વાધરી બાંધી લીધી! જો તું મારી જૂની દોસ્ત હોત ને તો હું તને કહેત, આવી જા, જોઇએ, કોણ જલદી બાંધે છે! ના, ના, એમ નહીં, પણ હું તને કહેત કે એક હાથે વાધરી કેવી રીતે બંધાય એ મને શીખવ ને!
અને તને કહું? ઘેર જઇને મેં એક હાથે વાધરી બાંધવાનો પ્રયત્ન કર્યોય ખરો. પણ, ભૈ, આપણને તો ન આવડ્યું. તને કાલે પૂછવાની છું કે એક હાથે વાધરી કઇ રીતે બંધાય.

જાણવા આતુર,
હું

##
કેમ છો?
તેં મને બધું સમજાવ્યું તે પછી તો મેં જાતજાતનાં કામ એક હાથે કરવાના અખતરા કરી જોયા, પણ ભૈ, એ બધું બહુ મુશ્કેલ, હોં! મને તો હજી સમજાતું નથી કે તું એક હાથે નાહી કેમ શકતી હોઇશ, કપડાં કેમ પહેરતી હોઇશ, બૅગમાં વસ્તુઓ કેવી રીતે ગોઠવતી હોઇશ. તે દિવસે ભોજન પછી મને સમજાયું હતું કે કેટલીક ક્રિયાઓ તારે બીજાઓથી જુદી રીતે કરવી પડે છે ખરી, પણ તમામ ક્રિયાઓ કંઇ તારે અમારાથી જુદી રીતે કરવી પડે છે એવું નથી.

સાંભળ, આ અગાઉ મેં તને કહેલું ને કે તું અમારી સાથે રમતી કેમ નથી? મેં એવું કહ્યું એ બદલ માફ કરજે. હવે મને લાગે છે કે તું શરમાઇને દૂર ઊભી રહેતી હતી. અને હીંચકે હીંચકવાની વાત : મેં પોતે પ્રયત્ન કરી જોયો, પણ હીંચકો બન્ને હાથે ન પકડીએ તો બૅલેન્સ જળવાતું નથી. પણ, જંગલજીમ પર દોડવામાં તો તું કમાલ છો. તેના સળિયા પર તું ભલે લટકી ન શકતી હો, પણ દોડવામાં તો સ્પોર્ટ્સ ડેના વિજેતા પેલા અલી કરતાંય તારી ઝડપ વધારે છે.

આવજે! ફરી મળીશું.
હું

##
કેમ છો,
પેલી ફિલ્મ જોવાની તો ભારે મજા પડી, નહીં? હું તો હસીને બેવડ વળી ગયેલી : એટલું બધું
હસવું આવ્યું કે કોઇને લાગે કે હું રડતી હોઇશ. નિશાળમાં જ્યારે ફિલ્મ બતાવે ત્યારે બહુ મજા પડે. એ દિવસે તો ભણવાનું હોય જ નહીં ને!
તું આ શાળામાં આવી એ પહેલા એકવાર એક વાઘનું બચ્ચું ભૂલું પડી જાય છે એ વિશેની ફિલ્મ બતાવેલી. સાચી બનેલી વાત હતી એટલે આપણને બહુ ડર લાગે. પછી તો કોઇને બચ્ચું મળી આવ્યું ને એમણે એને ઘેર પહોંચાડી દીધેલું. આવી સાચી બનેલી વાત કહેતી ફિલ્મને દસ્તાવેજી ફિલ્મ કહે તેની તને ખબર છે? વાઘનાં બચ્ચાં તો ભારે વહાલાં લાગે એવાં હોય, ખરું ને? ગયે વરસે મારા ઘર પાસે એક ગલુડિયું હતું. બહુ મજાનું, પણ મોટું થયું એટલે પછી દેખાવડું ન રહ્યું.
બસ, હવે મારે જવું પડશે!
હું

##
હલ્લો, હલ્લો!

ખબર છે? તને બસમાં જોઇ એટલે મને ભારે નવાઇ લાગેલી. મારા પપ્પા કામ કરે છે ત્યાં જ તારા પપ્પા પણ કામે જાય છે એ તો હું જાણતી જ નહોતી. પણ, પપ્પાની ઑફિસની પિકનીકમાં તું આવી એટલે મને મજા પડી. ગયે વરસે આવી ઉજાણીમાં મારા જેવડાં કોઇ બાળકો નહોતાં એટલે હું તો કંટાળી ગયેલી.

ઠીક ત્યારે, બહુ થાકી ગઇ છું, જાઉં હવે. કાલે નિશાળે મળશું.

હું

##
હેય!
મારે તને કહી રાખવું જોઇએ કે વાર્ષિકોત્સવ આવે ત્યારે આપણા આચાર્ય જરા પાગલ બની જાય છે. એ કદાચ તારી ઉપર તાડૂકશે – તેઓ બધાં સાથે એવું જ કરે છે. તેથી તેના તરફ બહુ ધ્યાન ન આપતી. મારાં મા કહેતાં હતાં કે વાર્ષિક મેળાવડો સારો થાય તો એમની સારી છાપ પડે એ વાતનો એમને બોજો હોય છે. તેનો અર્થ શો એ તો રામ જાણે, પણ એ ત્યારે તાણમાં તો હોય છે. એમના વાળ જોયા? જાણે એમને વીજળીનો ઝાટકો લાગ્યો ન હોય! પણ, પેલી રાણી નામે છોકરીએ એમની ખુરસી પર દેડકો મૂક્યો એ તો બરાબર ન જ કહેવાય.
ઠીક છે, આચાર્યસાહેબ મને આ કાગળ લખતાં જોઇ જાય એ પહેલાં, ચાલ, હું ભાગું!

તારી સખી,
હું

##
હેય!
તારો નવો હાથ તો ઠંડોગાર છે! ખરાબ ન લગાડતી, પણ તારો જૂનો હાથ ઠીક, મારા ભૈ. એ તો હતો એટલે હતો. નવો હાથ તો જાદુઇ લાગે છે. તું આંગળીઓ હેરવીફેરવી શકે છે, તેનાથી વસ્તુ પકડી પણ શકે છે. તારી સાથે હાથ મિલાવવા માગ્યા એ અજુગતું તો નથી થયું ને? મેં તો વગર વિચાર્યે કહી દીધું. જોઇએ, નવો હાથ વસ્તુઓ ઉપાડી શકે છે કે નહીં તેના પ્રયોગ આપણે આવતીકાલે કરીશું.
ઓહ, હમણાં જ ખ્યાલ આવ્યો કે મેં છેલ્લા બે પત્રોમાં તારા ‘કૃત્રિમ’ હાથનો ઉલ્લેખ જ નથી કર્યો.
બીજી ઘણી વાતો કરવામાં એ વાત તો રહી જ ગઇ. પણ મજાની વાત તો એ છે કે તારા હાથ બાબતમાં મને હવે લગારેય કુતૂહલ નથી રહ્યું. આવું કેમ? મને પણ નથી સમજાતું.
તારી દોસ્ત,
હું

##
મૈત્રી-માપન પ્રશ્નાવલી

અજાણ્યા લોકોને તમારા વાતાવરણમાં બરાબર ગોઠવાઇ જવામાં મદદરૂપ થવામાં તમે કેવા કુશળ છો? આપણે તૈયાર કરેલી મૈત્રી-માપન પ્રશ્નાવલી પરથી આ શોધી કાઢો.

1. તમારા શિક્ષક નવા વિદ્યાર્થીને નિશાળમાં ફેરવીને પરિચિત કરવાનું કામ સોંપે છે. તમને એ કેવું લાગે?
     ક. મજાની વાત! નવી મિત્ર મળે ને!
    ખ. આવા નવા વિદ્યાર્થીએ તો બધું આપમેળે સમજી ન લેવું જોઇએ?
    ગ. ઉહું...

2. તમારા વર્ગમાં એક છોકરી લંગડાતી ચાલે છે. બધાંને હસવું આવે છે. તમે શુ કરો?
    ક. કાંઇ નહીં – એમાં મારે શું?
    ખ. તેને આંખ આડા કાન કરવાનું કહું – કહું કે એ હસનારાં તો સાવ નમાલાં છે.
    ક. વર્ગના બીજા વિદ્યાર્થીઓને કહું કે એમનામાં પણ કોઇ ખોડ હોત તો?

##
3. તમારા નવા વિદ્યાર્થી-દોસ્તને ભણવામાં કોઇ મુશ્કેલી છે. તમે શું કરો?
      ક. વર્ગની સહુથી હોશિયાર વિદ્યાર્થિનીને કહું કે તારી નોટબુક એને આપ.
     ખ. શિક્ષકને કહું – એ કામ એમનું છે.
     ગ. તેને પૂછું કે હું જ તેને કોઇ રીતે મદદ કરી શકું એવું છે?

4. વર્ગમાં આવેલી નવી છોકરી શરમાળ છે. એ કોઇની સાથે રમવામાં ભળતી નથી. તમે શું કરો?
     ક. એમ જ રહેવા દઉં – એ પોતાની મેળે હળવા-મળવાનું કરતી થશે.
    ખ. એને બોલાવીને રમતગમતમાં ભેળવું.
    ગ. તેની બાજુમાં જઇને બેસું : કદાચ એ વાતચીત કરતી થાય.

##
તમારા જવાબોમાંથી કેટલા પોઇંટ મળ્યા એ ગણો:

પ્રશ્ન 1.

ક - 1; ખ - 2; ગ - 3
પ્રશ્ન 2.

ક - 2; ખ - 1; ગ - 3
પ્રશ્ન 3.

ક - 3; ખ - 2; ગ - 1
પ્રશ્ન 4.

ક - 2; ખ - 1; ગ - 3

હવે તમારા પોઇંટનો સરવાળો કરો. તમને મળેલા પોઇંટ જુઓ:

##
4-6 પોઇંટ:

તમે જન્મજાત મિત્ર છો : હમેશા મદદ માટે તત્પર. હમેશા મદદ માટે તત્પર. લોકો મદદ માગે તેની રાહ નથી જોતા. બીજાને સહાયરૂપ ક્યારે થવાય તેની રાહ જ જોતા હો છો.

7-9 પોઇંટ:

તમે સ્વતંત્ર મિજાજના છો, અને બીજાઓ પણ એવા જ હોય એમ ઇચ્છો છો. પણ
આનો અર્થ એમ નહીં કે તમને કોઇની પડી નથી – બસ, એટલું જ કે તમે કોઇને પરાણે ઘસડતા નથી.

10-12 પોઇંટ: 

તમે કૈંક શરમાળ હશો,પણ પાછા માયાળુ પણ ખરા. બીજાઓને આડકતરી રીતે મદદરૂપ થઇને એમને હળવા બનાવવાનું પસંદ કરો.

##
* License: [CC-BY]
* Text: Payal Dhar
* Illustration: Vartika Sharma
* Translation: Jayant Meghani
* Language: gu

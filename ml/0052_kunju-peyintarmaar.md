# കുഞ്ഞു പെയിന്റടിക്കാർ

##
ഒരവധിദിവസം വീണയും വിനയും കൂടി വീടിനു പുറത്തുള്ള പൂന്തോട്ടത്തിൽ കളിയ്ക്കുകയായിരുന്നു. അപ്പോൾ അവിടെ നിരത്തി വെച്ചിരിക്കുന്ന പെയിന്റു പാട്ടകളവർ കണ്ടു.

##
അവിടെ വെള്ള പെയിന്റുണ്ടായിരുന്നു, ചുവപ്പ് പെയിന്റുണ്ടായിരുന്നു, പച്ച പെയിന്റുണ്ടായിരുന്നു, നീല പെയിന്റുണ്ടായിരുന്നു, മഞ്ഞ പെയിന്റും ഉണ്ടായിരുന്നു

##
പെയിന്റടിച്ച് കൊണ്ടിരുന്നവർ വളരെ തിരക്കിലായിരുന്നു. ഒരാൾ ഒരു കോണിയിൽ നിന്നാണ് പെയിന്റ് ചെയ്തിരുന്നത്, വേറൊരാൾ മുകളിൽ നിന്ന് തൂക്കിയിട്ടിരുന്ന ഒരു ഊഞ്ഞാലിൽ ഇരുന്നുകൊണ്ടും. “ഞങ്ങൾ മാമന്മാരെ സഹായിക്കട്ടെ“ വീണയും വിനയും അവരോട് ചോദിച്ചു.

##
“അതിനെന്താ?“ അതിലൊരാൾ വന്ന് അവർക്ക് രണ്ട് പേർക്കും ഓരോ ബ്രഷ് കൊടുത്തു. “വീണമോളീ ഗേറ്റിന്റെ ഉൾഭാഗം പെയിന്റ് ചെയ്തോ, വിനയ് മോനിതിന്റെ പുറം ഭാഗവും“ അയാൾ അവരോട് പറഞ്ഞു,

##
അവരിരുവരും ഓരോ പാട്ട പെയിന്റും എടുത്ത് ജോലി ആരംഭിച്ചു, വീണ ഗേറ്റിന്റെ ഒരു വശം പെയിന്റു ചെയ്തു, വിനയ് ഗേറ്റിന്റെ മറുവശവും.

##
പെയിന്റു താഴെ വീണു,

പെയിന്റു മതിലിൽ വീണു,

പെയിന്റു അവരുടെ മുകളിലും വീണു,

##
അവസാനം അവർ പെയിന്റു ചെയ്തു കഴിഞ്ഞു. തറയിൽ വീണ പെയിന്റെല്ലാം അവർ തുടച്ചു കളഞ്ഞു, എന്നിട്ട് മതിലിലായ പെയിന്റും അവർ തുടച്ചുകളഞ്ഞു.

##
അത് കഴിഞ്ഞ് സ്വന്തം ദേഹത്ത് വീണ പെയിന്റും അവർ തുടച്ചു കളഞ്ഞു.

##
“എനിക്കെന്റെയീ ചുവന്ന ഗേറ്റിഷ്ടമായി“, വീണ പറഞ്ഞു,

##
“എനിക്കെന്റെ മഞ്ഞഗേറ്റും“ വിനയ് കൂട്ടിച്ചേർത്തു.

##
“ അയ്യോ രണ്ടു വശത്തും രണ്ട് കളറടിച്ചോ“ പെയിന്റർ മാമനു വിഷമമായി.

“ അവരു ചെയ്തതല്ലേ, അതങ്ങിനെ തന്നെയിരുന്നോട്ടെ“ എന്ന് പറഞ്ഞ് അമ്മ മക്കളെ രണ്ടുപേരെയും ചേർത്തുപിടിച്ചു.

##
* License: [CC-BY]
* Text: Cheryl Rao
* Illustration: Tanvi Choudhury
* Translation: Ranjit R
* Language: ml

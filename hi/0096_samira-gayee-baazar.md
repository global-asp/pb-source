# समीरा गई बाज़ार

##
समीरा का जन्मदिन था। अम्मा उसके लिए हलवा बनाने वाली थीं कि देखा, सूजी तो ख़त्म है।

"समीरा बिटिया, जा जल्दी से दौड़ कर थोड़ी सूजी ले आ," अम्मा ने पैसे दे कर, गली में कोने की दुकान दिखाते हुए कहा।

##
"मूचक को भी साथ ले जा।" समीरा और मूचक तुरन्त आधा किलो सूजी लेने निकल पड़े।

फ़रवरी का सुहाना दिन था। समीरा गाती जा रही थी, "ला-ला..." और मूचक भी, "भौं-भौं!"

##
वे कोने तक पहुँचे ही थे कि समीरा को एक तितली दिखाई पड़ी।

"आहा! कितनी सुंदर है! चलो, इसे पकड़ें," समीरा बोली और मूचक के साथ उसके पीछे दौड़ी।

##
तितली जा बैठी एक बारामासी फूल पर, लेकिन जैसे ही समीरा ने उसे पकड़ने को हाथ बढ़ाया, उड़ गई। "ओह!" समीरा उदास हो गई। फिर उसे याद आया कि तितलियों को तो पकड़ना नहीं चाहिए। उन्हें आज़ाद रहना चाहिए।

##
तभी, धारियों वाली भूरे रंग की बिल्ली उनके सामने से दौड़ी। मूचक भौं-भौं करता उसके पीछे दौड़ा। मूचक के पीछे, हाँफती हुई, मीरा दौड़ी। भूरी बिल्ली एक दीवार फाँद कर गायब हो गई। मूचक और समीरा रुक गए, एक-दूसरे को देखा, और हँस पड़े।

##
तभी समीरा को चाँदनी की एक झाड़ी दिखाई पड़ी। वाह! एकदम रात के तारों जैसे! अम्मा यह फूल देख कर कितनी ख़ुश होंगी, सोचती हुए समीरा ने ढेर सारे चाँदनी के फूल तोड़ लिए।

##
मूचक ने फूलों को सूँघा और अपना मुँह दूसरी ओर फेर   लिया - उसे इनसे ज़्यादा दिलचस्प चीज़ मिल गई थी!

"अरे मूचक! कहाँ चले?" समीरा ने पूछा तो जवाब मिला, "भौं-भौं।"

मूचक को एक हड्डी मिल गई थी। उसने गर्व से उठा कर समीरा को दिखलाई । है न अच्छी!

##
अब वे दोनों सेमुल के बड़े पेड़ तक पहुँच गए थे जिस पर ढेर सारे तोते और बुलबुल चहक रहे थे। पेड़ के नीचे ज़मीन कई गाढ़े लाल रंग के फूलों से मानो कालीन बन गई थी। समीरा यह देखकर इतनी ख़ुश हुई कि अपनी फ्राक में फूल भरने लगी।

##
हाथों में ढेर सारे फूल सँभाले, उसने मूचक को दिखाने के लिए ऊपर देखा तो अचानक खयाल आया, मैं कहाँ हूँ? उसने दाएँ देखा, फिर बाएँ। आगे देखा, फिर पीछे। सब कुछ अनजाना था। वह तो खो गई थी!

समीरा नीचे बैठ कर रोने लगी, "मुझे घर जाना है। मुझे अम्मा के पास जाना है।" मूचक भौंकता हुआ, आगे पीछे जाते, उसे तसल्ली देने की कोशिश कर रहा था। परन्तु समीरा समझ न पाई, बस रोती रही।

##
फिर मूचक ने उसकी फ्राक खींची और कहा, "भौं-भौं" यानि "आओ"। आखिर समीरा ने ऊपर देखा और आँखें पोंछीं। दोनो चल पड़े। समीरा सिसकियाँ लेती और फूल गिराती।

##
मूचक आगे और समीरा उसके पीछे। कभी दाएँ, कभी बाएँ, एक गली से दूसरी। थोड़ी देर में वे घर पहुँच गए। अम्मा फाटक पर खड़ी, परेशान, उनकी राह देख रही थीं। "कहाँ चली गई थी, समीरा?" उन्होंने बिटिया का रुआँसा मुँह देख कर पूछा।

##
फिर समीरा ने अम्मा को बताया कि वह कैसे खो गई थी, और मूचक उसे किस तरह घर लाया।
"शाबाश मूचक!" अम्मा ने कहा और उसे एक बड़ा बिस्कुट दिया। मूचक ने अपनी हड्डी तो पहले से ही बगीचे में दबा दी थी।

##
अब सूजी तो थी नहीं! सो समीरा की अम्मा खीर बनाएँगी। समीरा को खीर बहुत पसंद है। और मूचक की भी मौज हो गई- शाम को वह अपनी हड्डी के साथ कटोरा-भर खीर भी खाएगा! वाह! सोने पे सुहागा।

##
* License: [CC-BY]
* Text: Bharati Jagannathan
* Illustration: Preeti Krishnamurthy
* Translation: Ritu Singh
* Language: hi

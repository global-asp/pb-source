# लस्सी, आइस्क्रीम की फालुदा?

##
आई म्हणाली, “मिनू, मनोजमामाला जरा पाणी दे गं.” 

मनोजमामा मला उटीला घेऊन जायला आलाय. उटी हे थंड हवेचं ठिकाण. मामा म्हणतो, “डोंगरात असल्यानं उन्हाळ्यातही ते अगदी थंड असतं.” आम्ही तिकडे रेल्वेनं जाणार. 

##
उन्हाळा हा वसंत आणि वर्षा यांच्यामधला ऋतू. याला ग्रीष्म ऋतू असंही म्हणतात. शाळेला उन्हाळ्याची सुट्टी लागली आहे. आम्हा सगळ्या मुलांना बाहेर खूप खेळायचं असतं पण आई-बाबा म्हणतात उन्हात खेळू नका. मग आम्ही झाडाखाली बसून, काहीतरी खात एकमेकांशी गप्पागोष्टी करतो. 

##
काल गुढी पाडवा होता. नव्या वर्षाची सुरुवात. एकाच वर्षात इतके सगळे नववर्षाचे दिवस कसे काय असतात कोण जाणे! या दिवसांत आमच्याकडे कैरीचं मस्त आंबट-गोड पन्हं करतात.

जस्मितच्या आईनं थंड मलईदार लस्सी केली होती. फरहानच्या मावशीनं त्यांचं नवं वर्ष साजरं करण्यासाठी फालुदा केला होता. कसला दाट दुधाचा आणि छान वासाचा होता तो. 

##
कामासाठी बाबा दिल्लीला गेलेत. ते म्हणत होते, तिथे खूपच ऊन आणि धूळ आहे. पूर्वी म्हणे, घरं थंड राहावीत म्हणून लोक वाळ्याचे पडदे लावत आणि त्यावर पाणी मारत. उन्हाचा त्रास होऊ नये म्हणून बाबा काळ्या काचांचा गॉगल वापरतात. 

##
ते सांगत होते, दिल्लीला इतका घाम येतो की शरीरातली पाण्याची पातळी कायम राखण्यासाठी खूप लिंबू-सरबत प्यायला लागतं. तिकडून येताना ते आमच्यासाठी दिल्लीचे खास दशहरी आंबे आणणार आहेत. उन्हाळा हा घाम आणि धूळ घेऊन येतो खरा, पण त्याचबरोबर तो गोड रसाळ आंबेही आणतो. 

##
आठवतं? वसंत ऋतूत मी एक आंब्याचं रोप लावलं होतं? तो माझा छोटा मित्र आता वाढतोय. त्याला सतरा पानं आलीत. उन्हाळा आहे ना, म्हणून त्याला मी रोज दोनदा पाणी घालते.  

##
ते रोप आता पावसाची वाट बघतंय.  पुढच्या उन्हाळ्यात त्याला आंबे येतील का? 

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Sandhya Taksale
* Language: mr

# కల్లూ ముఠా 2 స్టేజ్ మీద కోతుల దండు

##
ఖజూరియా గ్రామంలో రామ్‌లీలా జ్వరం ముమ్మరంగా ఉంది. ఇదేం క్రొత్త కాదు. కల్లూ చెప్పినట్లు, వాళ్ళ ఊళ్ళో ఇది ప్రతీ ఏడాదీ వస్తుంది. ప్రతీ సంవత్సరం, దసరా పండుగకి ఒక నెల ముందు మొదలవుతుంది. వర్షాకాలపు మబ్బులు కరిగిపోయి, ఆకాశం మెరుస్తున్న నీలపురంగుకి మారుతుంటేనే పండుగ వాతావరణం వచ్చేస్తుంది. అందరూ మాష్టరుగారి గురించి, రామ్‌లీలా గురించి మాట్లాడుకోవడం మొదలు పెడతారు. ధరమ్‌పాల్ టీ కొట్టులోనూ, కూరగాయల తోటల్లోనూ, పచారి కొట్లోనూ, మోతీ బామ్మ వాళ్ళ  ప్రాంగణంలోనూ, ఊరి చెరువు దగ్గర - ఇలా ఊళ్ళో ప్రతీ చోటా,  ఒక్కటే ప్రశ్న - “ఈ ఏడాది మాష్టరుగారు ఏం చేయబోతున్నారూ?” అని.

“రామ్‌లీలా నాటకాలకి నిర్మాత, దర్శకుడు, రచయిత, గేయ రచయిత అన్నీ ఆయనే. ఈ ఏడాది మనమేం చూస్తామో ఆయనకే తెలియాలి” అన్నాడు కల్లూ ఎంతో ఆరాధనాభావంతో.

##
మాష్టరుగారు అంటే, ఆ ఊరి స్కూలుకి హెడ్మాష్టరు. ప్రతీ సంవత్సరం, ఆయన ఏర్పాటు చేసిన ఖజూరియా రామలీలా పార్టీవాళ్ళు బ్రహ్మాండంగా నాటకాలు వేస్తారు.  రామాయణం అంతా నటించే ప్రసక్తి లేదు. ఎందుకంటే అది చాలా పెద్ద కధ - ఆ ఊళ్ళో అంతమంది నటులు లేరు. అందుకని చాలా ముఖ్యమైన ఘట్టాలు తీసుకుని, మాష్టరుగారు మాటలు, పాటలు కూరుస్తారు. 

వాటిలోంచి కొన్ని తీసుకుని, దసరాకి వారం ముందర, నాటకాలు వేస్తారు. అంచేత ఏ సంవత్సరం ఏ ఘట్టం చూస్తారో ఖజూలియా  

ప్రజలకి తెలియదు. 

పాలవ్యాపారి బద్రీ తన గేదెలని కట్టేసే పొలంలో ఒక మూల ఒక గుడారం వేస్తారు. జై భగవాన్ టెంట్ హౌస్ వాళ్ళు ఇచ్చే అల్లల్లాడుతూ ఊడిపోతున్న మడత బల్లలన్ని కలిపి ఒక స్జేజి తయారు చేస్తారు. క్రింద పరిచిన తివాసీల మీద ప్రేక్షకులు కూర్చుంటారు.

ఈ మధ్య ఊరికి విద్యుత్తు సరఫరా వచ్చింది కదా! అందుకని ఇప్పుడు స్టేజి మీద గ్యాసు దీపాలతో పాటు విద్యుద్దీపాలు కూడా పెడుతున్నారు.

మాష్టరుగారు వాళ్ళక్కూడా ఏదేనా వేషం ఇస్తారేమో అని ఆశకొద్దీ, స్కూల్లో రిహార్సలు అవుతుంటే కల్లూ ముఠా వాళ్ళు అక్కడే తచ్చాడారు.

కల్లూ, అతని తమ్ముడు షబ్బా, చెల్లెలు మునియా, కల్లూ స్నేహితుడు దామూ, అతని చెల్లెలు సారూ - వీళ్ళంతా కల్లూ ముఠా సభ్యులు. ప్రతీరోజు కూర్చుని, రిహార్సలు చూసేవారు.  చివరికొచ్చేసరికి, ఆ మాటలన్నీ వీళ్ళకి కంఠతా వచ్చేసాయి. 

సీతా స్వయంవరంలో రాముడు శివధనుస్సు భంగం చేయడం, రాముడ్ని వనవాసానికి పంపించడానికి కైకేయి, మంధర కలిసి కుట్ర చేయడం, దశరధుడు విలపిస్తూ మరణించడం, ఇవన్నీ ఎంపిక చేసేవారు మాష్టరుగారు.

##
మునియాకైతే, లక్ష్మణుడు, శూర్పణఖ ముక్కు చెవులు కొయ్యడం, రావణుడు సీతను ఎత్తుకు పోవడం ఘట్టాలు బాగా నచ్చుతాయి.

అవికాక హనుమంతుడు లంకకు నిప్పుపెట్టడం, రావణుడు, కుంభకర్ణుడు, మేఘనాధుడు,  రామలక్ష్మణులు, హనుమంతుడు, వాళ్ళ వానర సేనతో కలిసి యుద్ధం చేసే బ్రహ్మండమైన ఘట్టాలు ఉన్నాయి. 

ఈ సారి వీళ్ళ కోరికను మన్నించి, కల్లూ, దాము, షబ్బాలని వానర సేనలో కోతులుగా తీసుకున్నారు మాష్టరుగారు. వాళ్ళు చిట్టచివరి యుద్ధం సీనులో నటించాలి. చిన్నలాగులు, కోతి ముఖము, పెద్ద పెద్ద తోకలు - ఇవన్నీ ధరించాలి. డబ్బా రేకుతో చేసిన గదలు, కత్తులు పట్టుకుని గంతులేస్తుంటే వాళ్ళకి గొప్ప ఆనందంగా ఉంది. కాని ఆడపిల్లలు మునియా, సారూ ఇద్దరికీ చాలా అసూయ అనిపించింది. 

“దీనికి అసలు అర్ధం లేదు! ఆసలు ఆడపిల్లలు ఎందుకు రామ్‌లీలాలో నటించకూడదు?” కోపంగా అడిగింది సారూ ఒకరోజు పొద్దున్నే స్కూలుకి వెళ్తూ. 

“నిన్నరాత్రి నువ్వు సీతాదేవిని చూసావా? ఆ అబ్బాయి కల్లూ అన్న క్లాసులోనే చదువుతున్నాడు. అతనికి ఇప్పుడిప్పుడే మీసం పెరుగుతోంది” అంది మునియా.

“పైగా అతని గొంతు కీచుగా అయిపోతోంది. నా దృష్టిలో బిల్లూ పిన్ని చక్కగా సీతలా  బాగుంటుంది” నవ్వుతూ అంది సారూ. 

“నిజం! వాళ్లాయన ధరమ్ బాబాయి రాముడి వేషం వేసినప్పుడు పిన్ని సీత వేషం ఎందుకు వెయ్యకూడదు?” 

“ఆవిడ మాష్టరుగారిని అడిగిందిట కూడా! కానీ, నిజంగా ఆడవాళ్ళని వేషాలకు తీసుకుంటే ఖజూరియా ఊరి పంచాయితీ రామ్‌లీలా ఆపించేస్తుందని మాష్టరుగారి భయం! ఛీ” అంది విసుగుతో సారూ! 

“పోన్లే! ఇవాళ బద్రీ అన్నది పెద్ద సీను ఉంది. సాయంత్రం దాకా ఆగాలి” మునియా సంతోషంగా అంది. 

కల్లూ ముఠా దృష్టిలో అందరిలోకి గొప్ప నటుడు పాలవ్యాపారి బద్రీయే! ఆయన హనుమంతుడి వేషం వేస్తాడు. ఆయన లావుగా పొట్టిగా ఉంటాడు.

చెదిరిన జుట్టు, పెద్ద దుబ్బులాంటి మీసం, పెద్దగా, గుండ్రంగా ఉండే కళ్ళూ ఉండి పెద్ద గొంతుకతో తన డైలాగులు చెప్తూ స్టేజీమీద గెంతులు వేస్తుంటే రాముడు, లక్ష్మణుడు కూడా స్టేజీమీద ఆనరు.

కల్లూ ముఠా ప్రకారం, హనుమంతుడు రావణునితో మాట్లాడి, అవమానపరచి, లంకకు నిప్పంటించే ఘట్టం అతి గొప్పది. 

“రేపయితే మనకి క్రింద చోట్లు అక్కర్లేరు. మనం స్టేజీ మీద  ఉంటాం” మునియా, సారూల కేసి ప్రక్కచూపులు చూస్తూ నవ్వుతూ అన్నాడు కల్లూ. 

రావణుడికి, హనుమంతుడికి మధ్య జరిగే సంభాషణలు, మాష్టరుగారు ఎంత గొప్పగా వ్రాసారంటే ప్రేక్షకులంతా మంత్రముగ్ధుల్లా నిశ్శబ్దంగా ఒక్క అక్షరాన్నీ వదలకుండా వింటుంటారు. ప్రేక్షకులు ఊపిరి పీల్చడం కూడా మర్చిపోతారు. 

ఆ రోజు సాయంత్రం టెంట్‌లోకి అందరికంటే ముందుగా కల్లూముఠాయే వచ్చారు. దగ్గర్లోనే బద్రీ తాలుకు గేదెలు కట్టబడి ఉన్నాయి. దాము అన్నట్లు, గేదె పేడమీద నుండి గెంతుకుంటూ వెళ్ళాల్సి వచ్చింది. 

“ముందు నుండి రెండో వరుసలో, మధ్యలో ఉండాలి. ఎంచక్కా ఉంటుంది” సంతోషంగా నిట్టూర్పు విడుస్తూ దరీ మీద చతికిలబడుతూ అన్నాడు షబ్బీ. 

“ఆ! గొప్పేలే! మీలో ఒక్కడికి కూడా ఒక వాక్యం కూడా మాట్లాడటానికి లేదు. పిచ్చివాళ్ళలాగా గంతులెయ్యడమే” ఉంగరాల జుట్టు ఊగుతుంటే తల అడ్డంగా ఊపుతూ అంది మునియా . 

సారూ కిసుక్కున నవ్వింది. “షబ్బూని మేఘనాధుడు చంపేస్తాడు. ఇంక ఆ స్టేజీమీద అలాగా కర్రదుంగల్లా పడి ఉండాలి” అంది సారూ . 

“నీకు తెలుసా! చచ్చిపోయినట్లు నటించడానికి ఎంత నటన కావాలో? నేను కళ్ళు గట్టి మూసుకుని ఉండి, అతి నెమ్మదిగా ఊపిరి తీసుకోవాలి తెలుసా?” కోపంగా అన్నాడు షబ్బూ. 

“ఖజూరియా గ్రామం మొత్తంలో అత్యుత్తమ వానర శవంగా నీకు బహుమతి వస్తుందిలే!” దాము నవ్వాడు. సూర్యాస్తమయం అయ్యేసరికి, నెమ్మదిగా జనం చేరారు.

స్టేజీ వెనకాల బట్టలు వేసుకుంటూ, మేకప్పులు చేసుకుంటూ నటులంతా హడావిడి చేస్తున్నారు. ఇవ్వాళ రాముడి పాత్ర లేదు కాబట్టి ధరమ్‌పాల్ ఇవాళ స్టేజీ ఎక్కనక్కర లేదు.  అందువల్ల అతను బద్రీకి హనుమంతుడి వేషం వెయ్యడంలో నిమగ్నమయ్యాడు. 

“బద్రీ, నువ్వు ఆ మీసాన్ని తీసేస్తే బాగుంటుంది. టీవీలో కానీ, సినిమాల్లో కానీ ఎక్కడ చూసినా హనుమంతుడికి  మీసముండదు” అన్నాడు. 

“దానికి కాస్త మట్టిరంగు పుయ్యి. ఎవరికీ కనబడదు. నేను మీసం తియ్యను. నువ్వు ఆ విషయం మర్చిపో” గట్టిగా అన్నాడు బద్రీ. 

సంభాషణలు వ్రాసి ఉన్న కాగితం పట్టుకుని చదువుతూ, సణుక్కున్నాడు. 

“ఈ మాష్టరుగారు ప్రతీ ఏడాదీ, సంభాషణలు ఎందుకు మార్చేస్తారో తెలియదు!” 

“ఆయన కళాకారుడు. కళాకారులందరూ ఒక రకంగా  పిచ్చివాళ్ళు. ఈసారి రాముడు, భరతుడు కలుసుకునే సన్నివేశంలో వాళ్ళిద్దరికీ పాట పెట్టారు.”

“పాటా?” 
“అవును! ‘అన్నదమ్ముల ప్రేమ అమరమై సాగాలి’  
అలా ఏదో ఉంది.” 

“కానీ నువ్వు పాడ లేవు కదా?” 

“అదేగా సమస్య! భరతుడి వేషం వేస్తున్న లట్టూకి కూడా పాడటం రాదు. రెండ్రోజులు మా చేత పాడించడానికి ప్రయత్నం చేసి, చివరికి వదిలేసారు. బ్రతికామనుకో!” 

ఉన్నట్టుండి బద్రీ ఒక్కసారి లేచి, పెద్ద గొంతుతో ‘మాష్టరుగారూ, మాష్టరుగారూ’ అని అరిచాడు. ధరమ్‌పాల్ ఉలిక్కిపడ్డాడు. 

“ఏమైంది?” మాష్టరుగారు కంగారుగా పరిగెట్టుకొచ్చారు.

“మీరు రాముడి కోసం పాట వ్రాసారుట. మరి హనుమంతుడి కోసం ఎందుకు వ్రాయలేదు? నేను పాడగలను కదా?” 

ధరమ్‌పాల్, బద్రీ వేసుకున్న పసుపుపచ్చటి లాగుకి తోక  తగిలించడంలో నిమగ్నమయ్యాడు.

బద్రీ - హనుమంతుడి  మొహంలో ఉన్న ఆలోచనామగ్నమైన చూపుని ఎవరూ గమనించలేదు. ఒక గంట తరువాత పరదాలు తొలగించారు. జై భగవాన్ టెంట్‌హౌసు వాళ్ళిచ్చిన తివాసీలు, పరదాలు, సింహసనాలతో రావణుని రాజదర్బార్ వెలిగిపోతోంది.

ఊళ్ళో అందర్లోకి లావుపాటి వాడవడం చేత, జై భగవాన్ కుంభకర్ణుడి పాత్ర పోషిస్తున్నాడు. 

సన్నివేశం అద్భుతంగా రక్తి కడుతోంది. ప్రేక్షకులంతా ముగ్ధులై చూస్తున్నారు.

ఊరి వస్తాదు అయిన ఛోటేలాల్, రావణుని పాత్ర పోషిస్తున్నాడు. పదోక్లాసు చదువుతున్న నారాయణ, గులాబీరంగు, బంగారురంగు కలిసిన చీర కట్టుకుని మండోదరి వేషం వేస్తున్నాడు. కండలు తిరిగిన ఒళ్ళు, చిక్కటి కనుబొమలు, సుడులు తిరిగిన మీసాలూ, పెద్ద పెద్ద కళ్ళతో రావణుడు అతి భయంకరంగా కనిపిస్తున్నాడు. ఒక్కటే సమస్య ఏమిటంటే ఛోటేకి సంభాషణలు సరిగ్గా గుర్తుండవు. 

“ఛోటేకి సంభాషణలు కంఠతా రావడానికి, మాష్టరుగారు చాలా తంటాలు పడ్డారు. అతను డైలాగులన్నీ ఒకదానికొకటి చెప్పేస్తాడు” చిన్నగొంతుతో గుసగుసగా చెప్పాడు దాము. 

“చివరికి మాష్టరుగారు సమస్యకి సమాధానం కనిపెట్టారు” నవ్వాడు కల్లూ. 

“ఎలా?” అందరూ అతనికేసి చూసి ప్రశ్నించారు.  

“ఒకసారి ఆ నారాయణని చూడండి. వాడి పెదాలు కదుల్తున్నాయి. వాడు ఛోటేకి అందిస్తున్నాడు. మాష్టరుగారు, వాడి చేత రావణుడు, మండోదరి, ఇద్దరి డైలాగులు కంఠతా పట్టించారు.” 

“ఎంత తెలివి!” మునియా మెచ్చుకుంటూ అంది. 

‘అడుగో! అడుగో!’ సారూ హుషారుగా అరిచింది. 

హనుమంతుడ్ని, రాక్షసులు లాక్కుని వస్తున్నారు. తాళ్ళతో కట్టేసి ఉండగా, నిట్టనిలువుగా నిలబడి, కోపంగా రావణుడ్ని చూస్తున్న హనుమంతుడికేసి కళ్ళప్పగించి చూస్తూ ఉండిపోయారు అందరూ.

“ఎవరితడు?” మండోదరి ఛోటేకి చిన్నగొంతుతో అందించింది. 

##
“ఊ!” రావణుడు ఆమెకేసి తలవంచి, విని, గట్టిగా అన్నాడు “ఎవరితడు?” ఒక రాక్షసుడు ముందుకు వచ్చి, “మేము ఇతడ్ని అశోకవనంలో పట్టుకున్నాము, మహారాజా! ఇతడు సీతాదేవితో మాట్లాడుతున్నాడు” అన్నాడు. 

“ఏమిటీ!” మండోదరి అరిచింది. 

“ఏమిటీ?” రావణుడు గట్టిగా అరిచి  లేచి నించున్నాడు. 

అతనికి హఠాత్తుగా మిగతా సంభాషణ గుర్తొచ్చేసింది. “ఇతడు లోపలికి ఎలా వచ్చాడు? అక్కడేం చేస్తున్నాడు?” కోపంతో చేతులూపుతూ అన్నాడు. మునియా చిన్నగా నవ్వింది. 

“ఓ! పొరపాటయ్యింది” రావణుడు కంగారుగా మీసాలు సర్దుకుని, మండోదరి కేసి తిరిగి “ఇప్పుడు నేనేం చెప్పాలి?” అని గట్టిగా అడిగేసాడు.

కంగారులో నెమ్మదిగా అడగాలని మర్చిపోయాడు. మళ్ళీ అందరూ నవ్వడం మొదలెట్టారు.  స్టేజీ పక్కనుంచి మాష్టరుగారు కిళ్ళి గబగబా నమిలేస్తున్నారు. 

“ఓ దొంగ కోతీ, నువ్వెవరో చెప్పు” మండోదరి అందించింది. 

“ఏమిటీ?” రావణుడు ఇంకా కంగారులోనే ఉన్నాడు.

“ఛీ! ఎవరు నువ్వు? దొంగ కోతీ,” గట్టిగా అరిచి, చివరికి హనుమంతుడికేసి తిరిగి అన్నాడు. 

“ఎక్కడి నుంచి వచ్చావు?” షబ్బూ ఆత్రుతగా వంగాడు “అదిగో, నాకిష్టమైన డైలాగు, ఇప్పుడొస్తుంది చూడు.” 

హనుమంతుడు రావణునికి తనను తాను పరిచయం చేసుకునేటప్పుడు చక్కటి పద్యంలాంటి మాటలతో డైలాగు వ్రాసారు మాష్టరుగారు.

అలాంటి పద్యాలు షబ్బూ ఎప్పుడూ వినలేదు. అందులో బద్రీ నటన మరీ అద్భుతం. అతను నిటారుగా నిలబడి, గుండెలు కొట్టుకుంటూ కోపంగా అడగాలి. 

“దొంగ కోతీ! నువ్వెవడివి నన్ను దొంగ అనడానికి? నేనెవరో నీకు తెలుసా?” అని ప్రేక్షకుల కేసి తిరిగి పద్యం చెప్పాలి. షబ్బూకి ఆ పద్యం కంఠతా వచ్చు. 

“నేనే రాముని హితుడను 

నేనే హనుమంతుడను, నద్వితీయుడను 

నువ్వో బలగర్వితుడగు రావణుడవు 

నావలనిక చికాకు పడెదవు” 

అప్పుడు కాస్సేపు ఆగి, మళ్ళి గుండెలు కొట్టుకుని, పెద్ద  గొంతుతో అంటాడు -  

“నేనే పవన పుత్రుడను, హనుమంతుడను!” 

వాళ్ళు ఊపిరి పీల్చడం మర్చిపోయి, వింటుండగా,  

హనుమంతుడు రావణుడి కేసి కోపంగా చూసి, గట్టిగా అరిచినట్లుగా అన్నాడు. 

##
“నేనెవరో నీకు తెలుసా?” వెంటనే ప్రేక్షకుల కేసి తిరిగి, గొంతు సవరించుకుని, హఠాత్తుగా పాట మొదలెట్టాడు బద్రీ. 

“నేనే రాముని హితుడను... 

సారూ కళ్ళు పెద్దవి చేసి ఆశ్చర్యంగా అంది - “అతను పాడుతున్నాడు!” 

“నేనే హనుమంతుడ నద్వితీయుడను....” హనుమంతుడు పాడుతున్నాడు. కల్లూ ఆనందంతో నవ్వేస్తున్నాడు. 

“అరే! బాగా పాడుతున్నాడు. బద్రీ అన్న నిజంగానే పాడగలడు.”

స్టేజి ప్రక్కన మాష్టరుగారు నెత్తిమీద పిడుగుపడిన వాడిలా అలా కదలకుండా నిలబడిపోయారు. ఆయన కిళ్ళీ నమలడం కూడా మర్చిపోయారు.  సినిమా హీరోలాగా, ఒక చెయ్యి పైకెత్తి, కళ్ళు పైకెత్తి చూస్తూ బద్రీ పాట పాడుతున్నాడు.

చక్కగా లయబద్ధంగా పాడుతుంటే, ప్రేక్షకులు లయకనుగుణంగా చప్పట్లు కొడుతున్నారు. నారాయణ, తను స్టేజీమీద ఉన్నానన్న విషయం మర్చిపోయి, జత కలిపాడు. ఒక రాక్షసుడైతే తమాషాగా కదులుతూ నృత్యం చెయ్యసాగాడు.

బద్రీ చిరునవ్వు నవ్వుతూ, ఆనందంతో తలూపుతూ, మళ్ళీ పాడాడు పాటంతా! చివరి వాక్యానికి వచ్చేసరికి, జనంకేసి తిరిగి చెయ్యూపి, పాడడం మొదలెట్టాడు. నేనే, పవన పుత్రుడను... 

“హనుమంతుడను” జనం ఒక్కసారిగా కలిసి వంత పాడారు.

ఇంతలో బయటి నుంచి బద్రీ గేదెలు కూడా గొంతు కలిపాయి, “అంబా” అంటూ. తరువాత అలసటగా ఇంటి దారి పట్టి వెళుతూ, కల్లూ అన్నాడు “ఎంత అద్భుతమైన రామ్‌లీలా నాటకమో!” 

##
* License: [CC-BY]
* Text: Subhadra Sen Gupta
* Illustration: Tapas Guha
* Translation: P. Santha Devi
* Language: te

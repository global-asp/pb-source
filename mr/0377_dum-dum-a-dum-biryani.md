# दम-ए-दम बिर्याणी!

##
बाशा आणि त्याची बहीण साईनबी त्यांच्या अम्मी-बाबांबरोबर हैदराबादमध्ये राहतात. बाशा चांगला खवैय्या आहे. पण त्यापेक्षाही त्याला वेगवेगळे पदार्थ करायला जास्त आवडतात. त्याच्या अम्मीला रोज तो स्वयंपाकघरात मदत करतो. अम्मी जेव्हा नाना रंगाच्या भाज्या चिरत असते, तेव्हा तो हरखून जाऊन बघत असतो- ....टमटमीत लालबुंद टोमॅटो, कचकचीत हिरवी सिमला मिरची, करकरीत नारिंगी गाजरं, दळदार गुलाबी कांदे....

गॅसवर वरण, भात, भाज्या, मटण आणि त्यातले मसाले शिजत असतांना त्या सगळ्या चमचमीत वासांचा घमघमाट सुटला, की बाशाचं अगदी भान हरपून जातं. अम्मी कधीतरी त्याला एकट्याला एखादा पदार्थ बनवू देईल असं त्याला सारखं वाटतं.

##
एक दिवस बाशा आणि साईनबी शाळेतनं परत आले. अम्मी अजून झोपलेलीच होती. तिच्या अंगात बराच ताप होता. बाबा ऑफिसातनं अजून परत यायचे होते.

तेवढ्यात अम्मीचा मोबाईल वाजला. बाशाने पाहिलं तर सायरामावशीचा फोन होता. सायरामावशी म्हणजे अम्मीची अगदी जिवलग मैत्रीण. अम्मीला उठवायला नको म्हणून बाशानंच घाईघाईनं फोन घेतला.

सायरामावशी म्हणाली, “मी एका लग्नाहून घरी परत चालले आहे. माझ्याबरोबर माझे बरेच मित्र-मैत्रिणी आहेत.” मावशीचा आवाज जरा थकल्यासारखा वाटला. “तुमच्या घरावरनंच आम्ही पुढं जाऊ. दोन तासात पोचलो तर तुमच्या घरी आम्हाला रात्रीचं जेवण करता येईल का? आम्ही एकूण २४ जण आहोत, त्यातले चार जण शाकाहारी आहेत,” सायरामावशीने विचारलं.

बाशाला खात्री होती की मावशीला भेटायला अम्मीला नक्कीच आवडेल. त्याची आणि साईनबीची पण सायरामावशी लाडकी होती. तो लगेचच म्हणाला, “हो, हो. जरूर या तुम्ही.”

##
बाशानं फोन बंद केला. त्याच्या अंगात एकदम उत्साह संचारला. त्याला स्वतःला एखादा पदार्थ करायची संधी आता मिळणार होती. ‘पण जमेल ना आपल्याला,’ त्याच्या मनात शंका डोकावली. त्याने फ्रिज उघडला. त्यात त्याच्या आवडीच्या पुष्कळ भाज्या होत्या– फुलकोबी (फ्लॉवर), वाटाणे, घेवडा. शिवाय गाजरांमधून ताज्या-ताज्या पुदिन्याच्या पानांचा जुडगाही डोकावत होता. “चला. सगळं साहित्य आहे घरात. आता एकदम झक्क चवीची व्हेज दम बिर्याणी करता येईल आपल्याला,” बाशा मनात म्हणाला.

घरातल्या चौघांसाठी व्हेज दम बिर्याणी करताना बाशानं अम्मीला पुष्कळदा पाहिलं होतं. पण आता २४ माणसांसाठी बिर्याणी करायची होती. म्हणजे अम्मी करते त्याच्या ६ पट!*

*(४+४+४+४+४+४= २४. किंवा ४ गुणिले ६ =२४)

‘बाप रे! म्हणजे ६ पट बिर्याणी शिजवायची!’ बाशा जरा गडबडला. ‘तेवढा वेळ आहे का?’

##
तो सहा वेगवेगळी भांडी काढून ओट्यावर ठेवायला लागला. तेवढ्यात साईनबी स्वयंपाकघराच्या दारात डोकावली.“काय करतोयस काय तू?”तिनं नवलानं विचारलं. बाशानं तिला त्याचा सगळा बेत सविस्तर सांगितला. त्याबरोबर ती जोरजोरात हसायला लागली.

“अरे बुद्दू!” तिनं त्याला चिडवलं. “बिर्याणी तुला ६ वेळा नाही काही करायची. करायची एकदाच. फक्त त्यासाठी लागणारं साहित्य ६ पट घ्यायचं.”

बाशाला त्याच्या चुणचुणीत लहान बहिणीनं चिडवलेलं मुळीच आवडत नाही. तो पुटपुटला,  ‘पण मी तरी काय मूर्ख आहे! ६ वेळा बिर्याणी करायची असं वाटलंच कसं मला!’ तो घाईघाईनं म्हणाला, “माहीत आहे, माहीत आहे मला. मी तुझी परीक्षा घेत होतो.”

##
“हो तर, तुला माहीतच असणार दादा,”साईनबी त्याला चुचकारत म्हणाली. पण तिच्या डोळ्यात मात्र खट्याळ भाव होते. “तर मग मला सांग, ४ माणसांच्या बिर्याणीसाठी किती तांदूळ लागतो?”

“१.५ वाटी.”

“म्हणजे तुला २४ जणांसाठी ९ वाट्या तांदूळ लागतील,”साईनबीनं तत्काळ गणित केलं.

##
बाशानं तिच्याकडे रोखून बघितलं. या साईनबीला इतकी झटपट आकडेमोड कशी काय करता येते?“बरोबर आहे तुझं,” तो जरा घुश्शातच म्हणाला. त्याने एका मोठ्या पातेल्यात तांदूळ मोजून घेतले. “आता तू मला बाकीचं साहित्य पण किती लागेल ते सांग जरा. बघूया तू बरोबर सांगतेस का.”

“आत्ता सांगते,”साईनबी म्हणाली, आणि कागद-पेन्सिल आणायला धावली. तिच्या भाईबरोबर असं काही करायला तिला आवडतं. मग बाशा तिला ४ माणसांच्या बिर्याणीसाठी लागणारं साहित्य सांगत जातो, आणि साईनबी आकडेमोड करून त्याला २४ माणसांसाठी किती लागेल ते सांगते.

##
“४ जणांसाठी१५ घेवड्याच्या शेंगा,” बाशा सांगतो.

“म्हणजे २४ जणांसाठी.. १५ x ६=९० घेवड्याच्या शेंगा!”साईनबी उत्तरली.

“४ जणांना पाऊण वाटी दही.”

“मग २४ लोकांना...३/४ x ६= ०.७५ x ६= ४.५ कप दही. फ्रीजमध्ये आहे ना तेव्ह्ढं दही?”साईनबीनं विचारलं.

“आहे, आहे,” बाशा म्हणाला, “पुढे...”

##
शेवटी एकदाचं त्यांचं सगळ्या साहित्याचं प्रमाण मोजून झालं.

“तू मला भाज्या चिरायला वगैरे पण मदत करशील ना?” बाशानंसाईनबीला विचारलं. कारण भरपूर भाज्या चिरायच्या होत्या.

“हो, म्हणजे काय भाई,” ती खुषीनं हसली. आज तर तिची अगदी मौजच होती म्हणायची!

बाशानं आधी केशराच्या सुवासिक काड्या दुधात घातल्या आणि तांदूळ पाण्यात भिजवला. मग तो पण साईनबीबरोबर भाज्या चिरू लागला. नंतर गॅस पेटवून त्यानं कढईत तुपामध्ये गरम मसाला आणि चिरलेल्या भाज्या परतायला घेतल्या.... दालचिनी, लवंगा, हिरवे आणि काळे वेलदोडे...

##
मसाल्यांचा नेहमीचा खमंग वास घरात दरवळला. बाशाला जरा धीर आला. आता पुढची बिर्याणीची कृती त्याची आवडती...हंडीमध्ये अर्धवट शिजवलेला भात, मसाले आणि सगळ्या भाज्या यांचा एकावर एक थर रचून ते मंद आचेवर शिजवायचं.

हंडी तयार करून ती शिजवायला तव्यावर ठेवत नाही तोच दारावरची घंटी वाजली. बाशा किंवा साईनबी पोहोचायच्या आधी अम्मीनंच दार उघडलं. पाहुण्यांचं तिनं स्वागत तर केलं, पण ती आश्चर्यानं गोंधळून गेली. मग तिच्या चेहऱ्यावर एकदम काळजी दाटून आली. पाहुणे आपल्याकडे जेवणार आणि आपण तर काहीच स्वयंपाक केलेला नाही हे तिच्या लगेचच लक्षात आलं.

##
पण तिला स्वयंपाकघरातनं छानसा वास आल्यावर अम्मी लगेच तिकडं वळली. 

“सरप्राईज!” बाशा आणि साईनबी दोघं एकदमच ओरडले. त्यांनी हंडीवरचं झाकण बाजूला केलं. अम्मी थक्क झाली.

“अम्मी, अगं बाशा काय मस्त स्वयंपाक करतो. हे पहा त्यानं बिर्याणी केली आहे. मी पण त्याला मदत केली,”साईनबी म्हणाली. बाशानं अभिमानानं अम्मीकडं पाहिलं. त्याला वाटलं आपली छोटी बहिण पण तशी चांगली आहे!

अम्मीनं दोघांना मिठीच मारली. “अरे, व्वा! माशाल्ल्ला! माझी दोन्ही मुलं काय गुणी आहेत. मला तुमचं खरंच कौतुक वाटतं,” ती हसून म्हणाली.

##
मग बाशा म्हणाला, “अम्मी, सायरामावशी आणि बाकी पाहुण्यांबरोबर तू पण बस ना जेवायला. साईनबी आणि मी वाढतो तुम्हांला.” साईनबीनं होकार भरला. तिच्या मनात आलं, ‘भाई आता आपल्याला नेहमीच मदतीला बोलावेल.’ विचारानंच ती खूष झाली.

सायरामावशी आणि तिचे सगळेच मित्र-मैत्रिणी म्हणाले, “आजपर्यंत इतकी चविष्ट दम बिर्याणी आम्ही कधीच खाल्ली नव्हती!”

अम्मीनं पण पसंतीची मान डोलावली. “१०० टक्के खरं,” ती बोटं चाटत म्हणाली. बाशा आणि साईनबी समाधानानं हसले.

##
बाशा आणि साईनबीबरोबर शिजवा बिर्याणी!

बाशा आणि साईनबीच्या अम्मीनं तिच्या व्हेज दम बिर्याणीची कृती आपल्या सगळ्यांसाठी सांगितली आहे. पण तुम्ही जेव्हा करून पाहाल, तेव्हा कोणी मोठं माणूस जवळ असू दे!

४ जणांच्या बिर्याणीसाठी लागणारं साहित्य:

- पाण्यात भिजवलेले बासमती तांदूळ- १.५ वाटी

- २ टेबल स्पून गरम दूध, त्यात केशराच्या ३ काड्या घाला
- ४ वाट्या पाणी
- ४ टेबल स्पून तूप
- एका कांद्याच्या चकत्या
- शाही जिरे-अर्धा टी स्पून

- तमाल पत्र- १

##
- दालचिनी- २ इंचाची कांडी

- लवंगा- ८
- वाटलेलं आलं-लसूण – १.५ टेबल स्पून
- चिरलेल्या भाज्या – फुलकोबी, घेवडा, गाजरं, वाटाणे- ३ कप
- टोमॅटो – २ छोटे, कापून
- एका हिरव्या मिरचीचे बारीक तुकडे
- मसाले पावडर (१ टी स्पून गरम मसाला; अर्धा टी स्पून हळद पावडर; १ टेबल स्पून धने पावडर)
- दही- पाऊण कप
- पुदिन्याची पानं – २ टेबल स्पून, चिरलेली
- कोथिंबिर – १ टेबल स्पून, चिरलेली.
- काजू आणि बेदाणे – प्रत्येकी ५
- हिरवे वेलदोडे- ५
- काळे वेलदोडे – १
- मीठ – १.५ टी स्पून

##
कृती:

१. एका पॅनमध्ये निम्मं तूप घेऊन त्यात कांदा तांबूस रंगावर परतून घ्या. काढून बाजूला ठेवा.

२. त्याच पॅनमध्ये उरलेलं तूप गरम करून त्यात शाही जिरे, तमालपत्र, दालचिनी, आणि लवंगा चांगल्या परतून घ्या. मग त्यात वाटलेलं आलं-लसूण घालून २ मिनिटं परता.

३. त्यात सगळ्या भाज्या, टोमॅटो, हिरव्या मिरचीचे तुकडे घालून ३ मिनिटं परतून घ्या.

४. मसाले पावडर घालून २ मिनिटं परता.

५. पॅनमध्ये दही आणि निम्मं मीठ घालून मिश्रण चांगलं ढवळून घ्या. झाकण ठेवून मंद आचेवर सुमारे १० मिनिटं शिजवा. भाज्या चांगल्या मऊ होऊ देत, मात्र फार गिचका नको.

##
६. पॅन गॅसवरून खाली काढून त्यात पुदिन्याची पानं आणि कोथिंबिर घाला.

७. दुसऱ्या पॅनमध्ये पाणी उकळून घ्या. त्यात उरलेलं मीठ, काळे आणि हिरवे वेलदोडे घाला.

८. तांदळातलं पाणी काढून टाकून ते तांदूळ उकळत्या पाण्यात घाला. झाकण न ठेवता साधारण ८ मिनिटं शिजवा. भात जवळ जवळ शिजल्यावर तो चाळणीत घालून पाणी काढून टाका.

९. आता हंडीमध्ये सगळं साहित्य एकावर एक रचायचं. सगळ्यात खालच्या थरात, शिजवलेल्या भाज्या (कृती नं. ५ मधल्या) एक तृतीयांश, आणि एक तृतीयांश काजू-बेदाणे ठेवा. त्यावर शिजवलेला भात (कृती ८) एक तृतीयांश, आणि एक तृतीयांश परतलेला कांदा (कृती १), तसंच एक तृतीयांश केशर घातलेलं दूध घाला. असेच आलटून पालटून एकूण ६ थर करा.

##
१०. हंडीवर झाकण ठेवून, गरम तव्यावर ठेवा. पहिली ५ मिनिटं मध्यम आचेवर, आणि नंतर ७ मिनिटं मंद आचेवर शिजवा.

११. गॅसवरून हंडी काढून घ्या, आणि बिर्याणी खालून-वरून नीट हलवून घ्या. म्हणजे मसाल्यांचा वास आणि रंग सगळीकडे सारखाच लागेल.

१२. स्वादिष्ट व्हेज दम बिर्याणी खायला तय्यार!

##
बिर्याणी बनवण्यासाठी जमेल का थोडी आकडेमोड?

बाशानं केली तशी तुम्हांलापण २४ जणांसाठी बिर्याणी करता येईल का? नाही? हरकत नाही. बाशाला तुम्ही दुसरी एक मदत करा. बिर्याणीसाठी लागणाऱ्या साहित्याचं प्रमाण थोडी आकडेमोड करून त्याला मोजून द्या. साईनबीनं करून दिलं तसं.

१) चार जणांच्या बिर्याणीसाठी बाशाला जर १ कांदा लागतो, तर २४ जणांसाठी किती कांदे लागतील?

२) २४ जणांच्या बिर्याणीसाठी फुलकोबीचे जर ७२ फुलतुरे लागतात, तर ३ माणसांच्या बिर्याणीसाठी किती लागतील?

३) ६ जणांच्या बिर्याणीसाठी जर पाऊण वाटी दही लागतं, तर ४८ जणांच्या बिर्याणीसाठी तुम्ही किती दही घ्याल?

##
४) ५ जणांसाठी बिर्याणी करायला ४ टेबल स्पून तूप लागतं. बाशानं जर ३२ टेबल स्पून तूप घेतलं असेल, तर तो किती जणांची बिर्याणी शिजवत असेल?

५) ८ जणांच्या बिर्याणीसाठी दालचिनीच्या २ इंचाच्या २ कांड्या लागतात. तर ६४ माणसांच्या बिर्याणीसाठी तशाच एकूण किती दालचिनीच्या कांड्या लागतील?

तुमची गणितं करून झाली की पुढच्या पानावर दिलेली उत्तरं बघा. लबाडी नाही हं करायची!

##
उत्तरं:

१) ६ कांदे

२) फुलकोबीचे ९ फुलतुरे

३) ६ वाट्या दही

४) ४० माणसं
५) १६ कांड्या

##
* License: [CC-BY]
* Text: Gayathri Tirthapura
* Illustration: Kabini Amin
* Translation: Meera Joshi
* Language: mr

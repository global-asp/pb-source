# પૂનમની રાત અને ખીર

##
વરસાદ તો જાણે અટકી ગયો છે, પણ હજુ શિયાળો નથી આવ્યો. બસ, આ ઋતુને કહેવાય છે પાનખર. સંસ્કૃતમાં તે શરદ ઋતુના નામથી ઓળખાય છે.

હા...ક છી! મને શરદી થઈ ગઈ છે. વાતાવરણ બદલાવાને કારણે ઘણા લોકો માંદા પડી જાય છે. નાનીમા કહે છે કે, દશેરા પહેલાં તો બધાં બાળકો સાજા-માજા થઈ જવાના!

##
આ ઋતુમાં ઘણા બધા તહેવારો આવે છે. અમારા ઘરના દરવાજે બાંધવા માટે તોરણ બનાવવા મનુ આસોપાલવના પાન ચૂંટી લાવ્યો છે. મને તો લાગે છે કે આખી દુનિયામાં અમારું તોરણ સહુથી સરસ છે!

##
આકાશ તો હવે એકદમ વાદળી રંગનું હોય છે. અને તેમાં રૂના પોલ જેવાં દેખાતાં ચમકીલાં સફેદ વાદળો છે. બધું એકદમ શાંત-શાંત લાગે છે. આજે અમે શરદ પૂનમ ઉજવવાના છીએ. આ તહેવાર ખોજાગીરીના નામે પણ ઓળખાય છે. પૂનમના અજવાળામાં આજુબાજુની બધી વસ્તુઓ ચાંદી જેવી દેખાય છે. અમે આખી રાત જાગવાના છીએ. કોપરું, ચોખા તેમજ દૂધ જેવી સફેદ વસ્તુઓમાંથી બનાવેલી ગરમાગરમ ખીર અમે પીવાના.

##
મીરા આજે ઓણમ ઊજવી રહી છે. ઓણમ એક આનંદનો તહેવાર છે. તેના ઘરમાં ફૂલોની રંગોળી બનાવી છે, તેને ફૂલકમ કહેવાય છે. મીરા કહે છે કે વરસના આ સમયે પાકની કાપણી થાય છે અને આ સમયે બધાં માટે પૂરતું અનાજ હોય છે. આ તો ખુશીનો સમય છે. આ જ સમયે કેરળમાં પ્રખ્યાત ‘બોટ રેસ’ યોજાય છે. કેવી મજા! મને તો લાગે છે કે જાણે હું પણ ઓણમ ઉજવી રહી છું.

##
દશેરાની રજાઓ ચાલે છે. તામિલનાડુમાં લોકો હોંશે હોંશે નવરાત્રી ગોલુ બનાવે છે. ગોલુમાં ત્રણથી માંડીને નવ પગથિયા હોય છે. અને તેના પર જાતજાતનાં ઢીંગલી-ઢીંગલા ગોઠવાય છે. તહેવારના આ દિવસોમાં હું અને મનુ ભારતીય શાસ્ત્રીય સંગીત શીખવાના છીએ. મારે મૃદંગ વગાડતા શીખવું છે. મૃદં-ગમ! ધમ! ધમ! ધમ! મનુને વાંસળી શીખવી છે અને માને શું શીખવું છે, ખબર છે! સ્કુટર ચલાવતા શીખવું છે.

##
હમણાં દિવાળી પણ આવશે. અંધારી, ચંદ્ર વગરની રાત્રે જ્યારે ઘરમાં મીણબત્તી અને દીવા પ્રગટાવાય છે ત્યારે ઘરો સુંદર લાગે છે. ઘણાં લોકો ઘરમાં ચાલુ-બંધ, ચાલુ-બંધ થતી ઈલેક્ટ્રિક લાઈટો પણ લગાવે છે. મને ફટાકડા ફોડવા પણ બહુ ગમે છે. પણ અમારા શિક્ષક કહે છે કે આબાેહવા માટે ફટાકડા સારાં નથી.

##
શિક્ષક કહે છે કે જો આપણે ધરતીનું, પાણીનું અને હવાનું ધ્યાન નહીં રાખીએ તો થોડા વખતમાં ઋતુઓ બદલાઈ જશે. મને સમજાતું નથી કે આવું વળી કેવી રીતે થાય!

ધીમે ધીમે ઠંડી વધી રહી છે. નાનીમા કહે છે કે શરદ ઋતુ પછી તરત આવતી આ ઋતુને સંસ્કૃતમાં હેમંત ઋતુ કહેવાય છે. ભારતમાં આ ઋતુ નાનકડી જ હોય છે. થોડા વખતમાં તો આવશે શિયાળો!

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Minakshi Chandrana
* Language: gu

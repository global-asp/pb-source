# चाँदनी में गरम खीर

##
अब बारिशें रुक चुकी हैं और अभी सर्दी का मौसम नहीं आया है। इस मौसम को पतझड़ कहते हैं। संस्कृत में इसे शरत ॠतु का नाम दिया गया है। आ...छि...! मुझे ज़ुकाम है। लगता है मौसम बदलने से बहुत लोग बीमार पड़ रहे हैं। मेरी दादी कहती हैं कि दशहरा आने तक सभी बच्चे ठीक हो जायेंगे।

##
इस मौसम में कई त्यौहार मनाये जाते हैं। मनु ने आम के पत्तों को धागे में पिरो कर हमारी चौखट पर टाँगने के लिए एक तोरण बनाया है। मुझे लगता है कि हमारा तोरण दुनिया में सबसे सुन्दर है!

##
देखो तो आकाश कितना नीला दिखता है। और वो सफ़ेद चमकदार बादल रूई के बड़े-बड़े गोलों जैसे दिखते हैं। सब कुछ कितना शान्त है। आज रात को हम शरत पूर्णिमा का पर्व मनाएँगे। इसे खोजागिरी भी कहते हैं। भरे-पूरे चाँद की चाँदनी से सब चीज़ें चाँदी सी चमक उठेंगी। हम सब सारी रात जागेंगे। नारियल, चावल और दूध जैसी स़फेद चीज़ों से बनी गरम खीर के कटोरे भर-भर खाएँगे।

##
मीरा आज ओणम मना रही है। ओणम खुशी का त्यौहार है जो केरल वासी मनाते हैं। उसके परिवार ने फूलों से पूकलम नाम की एक सुन्दर सी रंगोली बना रखी है। वह कहती है कि यह साल का वह समय है जब फसलें पक जाती हैं और सभी के घर खाने को अनाज होता है। यही समय है जब केरल की विख्यात नौका दौड़ आयोजित होती है। क्या मज़ा आता है! है ना? मेरा भी त्यौहार मनाने का मन कर रहा है।

##
दशहरे की छुट्टियाँ शुरू हो गई हैं। घर पर हम सब मिल कर दशहरा का गोलू सजाने की तैयारी कर रहे हैं। तमिलनाडु में तीन से नौ सीढ़ियों पर यह गुड़ियों की झाँकी सजाई जाती है। दशहरा के दिन यानि नौरात्रों के दसवें दिन, मनु और मैं शास्त्रीय संगीत सीखना शुरू करेंगे। मैं मृदंगम बजाना चाहती हूँ। मृ-दं-गम! धम, धम, धम! मनु बाँसुरी बजाना सीखना चाहता है। और जानते हो, अम्मा स्कूटर चलाना सीखना चाहती हैं!

##
जल्दी ही दीपावली आने वाली है। अँधेरी रात में जब सभी घर दियों और मोमबत्तियों से जगमगाते हैं तो बड़े ही सुन्दर लगते हैं। कुछ लोग बिजली की बत्तियाँ लगाते हैं, जो जलती-बुझती रहती हैं! मुझे पटाखे चलाना भी अच्छा लगता है। पर हमारे शिक्षक कहते हैं कि पटाखे चलाने से हवा गन्दी हो जाती है।

##
वे कहते हैं कि यदि हम पानी, हवा और ज़मीन का ध्यान नहीं रखेंगे तो कुछ वर्षों में सभी मौसम बदल जायेंगे। पता नहीं कि ऐसा कैसे होगा! अब थोड़ी सर्दी होने लगी है। शरत ॠतु के बाद वर्षा और शीत के बीच के इस मौसम को संस्कृत में हेमंत ॠतु कहते हैं। भारत में हेमंत ॠतु थोड़े ही दिनों की होती है। सर्दियों का मौसम आने ही वाला है।

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Rajesh Khar
* Language: hi

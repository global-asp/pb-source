# పుస్తకం కొనుక్కోవాలని

##
ఒకరోజు మా తాతగారు నాకూ, మా తమ్ముడికీ కొంచెం డబ్బులిచ్చి,

"వెళ్ళి పుస్తకాలు కొనుక్కోండి" అన్నారు.

మా ఇద్దరికీ చాలా సంతోషంగా ఉంది.

మా ఇద్దరికీ, పుస్తకాలు చదవడమంటే చాలా ఇష్టం.

##
మేం ఇప్పుడే వెళ్ళాలా?

కొంచెంసేపు తరువాత వెళ్ళాలా?

ఇవాళ వెళ్ళాలా? రేపు వెళ్ళాలా?

సరే! ఇప్పుడే వెళ్దామని నిర్ణయించుకున్నాం.

##
మేం పెద్ద బజారుకి వెళ్ళాలా? 

లేదా మేం చిన్న దుకాణానికి వెళ్ళాలా?

ఎవరినైనా తోడు తీసుకుని వెళ్ళాలా? 

మేం ఇద్దరమే వెళ్ళాలా?

సరే! మేం ఇద్దరం మాత్రమే చిన్న దుకాణానికి వెళ్దామని నిర్ణయించుకున్నాం.

##
మాకు చిన్న పుస్తకాల దుకాణమంటే ఇష్టం.

దుకాణం చిన్నదే కానీ, అందులో చాలా పుస్తకాలుంటాయి.

దుకాణదారునికి కూడా మేమంటే ఇష్టం.

ఆయన మాకెప్పుడూ సహాయం చేస్తారు.

##
నేను ఎలాంటి పుస్తకం కొనుక్కోవాలి?

చాలా బొమ్మలున్న పుస్తకం కొనుక్కోవాలా?

లేదా చాలా కథలున్న పుస్తకం కొనుక్కోవాలా? చిన్న పుస్తకం కొనుక్కోవాలా ?

నేను ఎటూ నిర్ణయించుకోలేక పోయాను.

##
ఏ పుస్తకం కొనుక్కోవాలో మాకు తెలియలేదు.  దుకాణదారు మమ్మల్ని చూసి చిరునవ్వు నవ్వారు.  "కంగారు పడకండి, నాతో రండి," అన్నారు.

"ఇవన్నీ జంతువుల గురించిన పుస్తకాలు. అక్కడున్న ఆ పుస్తకాలన్నీ యంత్రాల గురించినవి.  

అటువైపున్న పుస్తకాలు యుద్ధాల గురించి తెలిపేవి. 

ఇప్పుడు మీకు కావలసిన పుస్తకాలు తీసుకొండి," అన్నారు.

##
నేను కొన్ని పుస్తకాలు తీసాను. 

మా తమ్ముడు కొన్ని పుస్తకాలు తీసాడు.

నేను నేలమీద కూర్చున్నాను. 

మా తమ్ముడు కుర్చీ మీద కూర్చున్నాడు.

మేం అలా చదువుతూనే ఉన్నాం.

##
అక్కడ చాలా ప్రశాంతంగా ఉంది. 

శబ్దాలే లేవు.

ఒక గంట గడిచింది. 

రెండు గంటలు గడిచాయి.

చివరికి ఏ పుస్తకాలు కొనుక్కోవాలో తెలిసింది.

##
దుకాణదారు మావేపు చూసి నవ్వారు. చాలా కథలతో ఉన్న లావుపాటి పుస్తకం నేను కొన్నాను. మా తమ్ముడేమో చాలా బొమ్మలున్న పెద్ద పుస్తకం తీసుకున్నాడు.

మేం తాతగారి దగ్గరకు ఇంటికి పరుగెత్తుకెళ్ళాం. ఆయన మంచం మీదకి ఎక్కాం. 

ఆయన మా చుట్టూ చేతులు వేశారు. అంతే! మేం, ఇంకా అలా చదువుతూనే ఉన్నాం.

##
* License: [CC-BY]
* Text: Rukmini Banerji
* Illustration: Santosh Pujari
* Translation: P. Santha Devi
* Language: te

# जादव का जंगल

##
यह हैं जादव। जादव को पेड़ लगाने का जुनून है। 

इन्हें कई-पेड़ों-वाली-जगह अच्छी लगती हैं क्योंकि वह ज़िन्दगी से भरपूर होती हैं।

पेड़-पौधों और जानवरों को देख इन्हें ख़ुशी मिलती है। बिना-पेड़ों-वाली-जगहें देख जादव बहुत उदास हो जाते हैं क्योंकि वहां सब कुछ बेजान होता है।

##
बरसों पहले जादव ब्रह्मपुत्र महानदी के किनारे-किनारे कहीं जा रहे थे कि वह एक बेजान बिना-पेड़ों-वाली-जगह जा पहुंचे।  

वह जगह बिलकुल सूखी और गर्म थी। वहां की रेत भुरभुरी थी, और उस पर धारियां सी नज़र आ रही थीं।

##
रेत पर धारियां? अजीब सी बात थी!

ग़ौर से देखने के लिए जादव थोड़ा क़रीब गये।

दूर से जो धारियां नज़र आ रही थीं, वह दरअसल सांप थे!

जादव ने सोचा कि बीती रात पानी बढ़ा होगा जिससे यह किनारे पर आ गये होंगे।

##
यह सांप सामान्य, स्वस्थ सांपों की तरह सरसरा और लहरा नहीं रहे थे। जादव उनके बीच पहुंचे तो भी न तो उन्होंने फुफकारा, न वहां से भागे और न ही उन्हें काटने की कोशिश की। वह तो बस रस्सियों की तरह थके-हारे, अलसाये से पड़े रहे।

“बेचारे सांप गर्मी से बेहाल हैं! काश, इन्हें यहां थोड़ी सी छाया मिल जाती! काश, इस उजाड़ जगह पर कुछ पेड़ होते!”

##
जादव से सांपों को इस तरह धुप में झुलस कर मरते नहीं देखा जा रहा था। यह नज़ारा देख कर वह इतने दुःखी हुए कि वहीं बैठ कर रोने लगे।

लेकिन जल्दी ही उनकी बुद्धि काम करने लगी। “अब और रोना नहीं है। अब से सिर्फ़ कोशिश करनी है!”

वह तेज़ी से अपने गांव की ओर दौड़े और वहां पहुंच कर बांस के अंखुए एक थैले में ठूंस-ठूंस कर भरने लगे।“दूसरे पेड़-पौधे गर्म रेत में नहीं पनप पाएंगे, लेकिन बांस लग जाएगा। बांस बहुत कुछ सह सकता है!”

##
बांस के अंखुए लेकर जादव उस बंजर रेतीली जगह पर पहुंचे और उन्हें जगह-जगह रोपने लगे। गर्म मौसम में यह बहुत कठिन काम था और उन्हें इसमें कई बरस लग गये।

एक साल महानदी सूखकर एक पतली सी धारा भर रह जाता तो दूसरे साल उसमें बाढ़ आ जाती। कभी उसके सैलाब में काफ़ी सारी रेत बह कर आ जाती, तो कभी उसकी धारा में तमाम रेत बह जाती। ज़ोरदार बारिश के दिन आये और चले गये। लेकिन जादव ने बांस की रोपाई जारी रखी।

##
समय आने पर बांस के अंखुओं में से जड़ें फंटीं, और बांस के झुरमुट पनपने लगे। बांसों के बढ़ने के साथ रेत पर छाया रहने लगी, और इस छाया में कीड़े-मकोड़े पनपने लगे।

कीड़े-मकोड़े ज़मीन के अंदर घुस कर अपनी सुरंगे बनाने लगे। बांस के साये में ज़मीन का हुलिया बदलने लगा। भुरभुरी सफ़ेद रेत की जगह अब भूरी मिट्टी जमने लगी। बेजान रेत जड़ों में जान फूंकने वाली मिट्टी में बदल गयी।

अब जादव को कोई ग़म नहीं था, लेकिन वह पूरी तरह ख़ुश भी नहीं थे।

उन्होंने अपने बांस के झुरमुट में नज़र दौड़ायी और सोचने लगे,

“ बिना-पेड़ों-वाली-जगह से कुछ-पेड़ों-वाली-जगह बेहतर है,

लेकिन कितना अच्छा हो अग‍र यह कई-पेड़ों-वाली-जगह बन सके!”

यह बात सोचकर ही वह रोमांचित हो उठे।

जादव अपने गांव लौटे, और वहां पहुंच कर तरह-तरह के 

पेड़-पौधों के बीज और पौध इकट्ठे करने लगे। 

उन्होंने वालकोल, अर्जुन, एजार, गुलमोहर, कोरई, मोज और हिमोलू 

की पौध और बीजों से तीन बड़े-बड़े थैले भर लिये।

“अब हमारी जगह बंजर नहीं है।

वहां कम से कम कुछ हरियाली है, और वहां सूखी रेत नहीं, भूरी मिट्टी है। 

अब हम वहां इनमें से कोई भी पौध रोप सकते, बहुत कुछ उगा सकते हैं!”

##
ख़ूब सारे पौधे और बीज लेकर जादव एक कुछ-पेड़ों-वाली-जगह जा पहुंचे, और इस तरह वह खाली जगह देख कर वहां पौधे रोपने लगे और बीज बोने लगे।

यह कड़ी मेहनत का काम था।

उनकी पीठ दुखने लगती थी।

उन्हें पौधे लगाते-लगाते कई बरस बीत गये।

गांव कस्बों में बदल गये। ज़मीन तो ज़मीन, आसमान तक की रंगत में फ़र्क पड़ गया।

सुबह नारंगी और दिन में नीला नज़र आने वाला आसमान कभी बैंगनी तो कभी गुलाबी नज़र आने लगा।

हवा धूल भरी हो गयी, और नदी मटमैली।

लेकिन जादव के हितैषी कीड़े-मकोड़े मिट्टी को उलट-पलट कर उपजाऊ बनाते रहे,

उनके ऊंचे-ऊंचे बांसों ने छांव दी और हवा को ठंडा रखा।

और जादव ने ज़्यादा ये ज़्यादा पौधे लगाने की मुहिम को जारी रखा।

##
जल्दी ही उनके रोपे वालकोल, अर्जुन, एजर, गुलमोहर, करोई, मोज और हिमोलू के पौधों ने जड़ें पकड़ लीं और बड़े होने लगे। 

बड़े होने पर उनके बीज बिखरने लगे। नये बीज से निकले पौधे जड़े फैलाने लगे। नाज़ुक पौधे मोटे-मज़बूत तने वाले हो गये। तनों से और डालियां निकलीं, और डालियों आसमान को छूने की कोशिश करने लगीं।

##
जो कभी एक बिना-पेड़ों-वाली-जगह हुआ करती थी, ऐसी बंजर और बेकार जगह अब एक शानदार, हरियाली से भरी  कई-पेड़ों-वाली-जगह बन गयी थी।अब यहाँ हरे-भरे पेड़ लहलहा रहे थे। 

लेकिन जहां बहुत सारे पेड़ हों, वहां पेड़ों पर रहने वाले जीव-जंतु न हों, ऐसा कैसे हो सकता था? एक जीव से शुरू हुआ यह सिलसिला आगे बढ़ता चला गया।

##
सबसे पहले पक्षी आये। 

कोई पास से तो कोई दूर से, तमाम सारे पक्षी मुलाई के लगाये पेड़ों में घोसले बनाने के लिए आ गये। 

इनमें गिद्ध भी थे और हवासील भी, सारस भी थे और बतखें भी। 

सुरीली आवाज़ में गाने वाले पक्षी भी आये, और तीखे स्वर बिखेरने वाले भी पक्षी आये, और वार्बलर, थ्रश, दुम हिलाकर फुदकने वाले पक्षी आये और एक स्वर में रट लगाने वाले पक्षी भी आये जादव के बनाये मधुबन में।

##
फिर आये जानवर। 

वहां पेड़ों की कमी नहीं थी, इसलिए वहां आ बसने के लिए जानवरों का तांता लग गया। कोई कूंद-फांद कर आया, कोई डाल-डाल पर छलांगे मारते हुए, तो कोई मटक-मटक कर चलते हुए। गौर, हिरन, खरगोश और गिब्बन आये। हाथी आये, बाघ आये और गैंडे भी आकर बस गये।

##
आख़िर में सांप आये। 

लहराते, बलखाते, सरसराते सांप जादव के पेड़ों की छांव में ठंडक का मज़ा लेने के लिए।

जब जादव ने देखा कि सांप आ गये हैं, तो उनका जी भर आया। वह धम्म से ज़मीन पर बैठ गये और ख़ुशी के आंसू उनकी आंखों से बह निकले। ख़ुशी में उन्हें सांपों के काटने का भी डर नहीं रहा।

##
जादव के अपनी कोशिशों से जिस बिना-पेड़ों-वाली-जगह को पेड़ों से भर दिया था, वहां अब जिधर देखो पंख, चोंच, डैने, पंजे, पूंछ और जहरीले दांत नज़र आते थे! 

जिधर जाये नज़र, उधर हरियाली का रंग भरा। धूप में भी हरा, छांव में भी हरा। हर तरफ़ हरा ही हरा!

जादव की कई-पेड़ों-वाली-जगह अब जंगल में बदल चुकी थी! और जादव की ख़ुशी का ठिकाना न था!

इसके बाद जादव के मन में एक और विचार आया -

“एक कई-पेड़ों-वाली-जगह होना अच्छी बात है।

लेकिन कितना अच्छा हो कई कई-पेड़ों-वाली-जगहें हों!”

इसलिए अपना बीज़ों से भरा थैला कंधे पर लाद,

वह निकल पड़े दुनिया भर में पेड़ लगाने।

चलते-चलते उन्हें जहां कहीं बिना-पेड़ों-वाली-जगह मिलती, वह वहां बीज बोते जाते।

वह पेड़ लगाते रहे। 

लगाते रहे। लगाते रहे।

लेकिन दुनिया में बिना-पेड़ों-वाली-जगह बहुत हैं।

और कई-पेड़ों-वाली-जगह बहुत कम।

यह बड़ी बुरी बात है। 

लेकिन जादव अब पहले की तरह बैठकर रोने नहीं वाले।

##
जादव बीज बोते हैं।

##
बीज बोते जा रहे हैं।

और पेड़ लगाते जा रहे हैं।

पुराने समय में जितने जंगल थे,

उन सब को फिर से खड़ा करना कठिन काम है।

समुद्र का जलस्तर बढ़ रहा है, और हवाओं में ठंडक बढ़ती जा रही है।

कस्बे शहर बन गये हैं और जादव बूढ़े होते जा रहे हैं। 

लेकिन अब भी उन्होंने पेड़ लगाना बंद नहीं किया है। 

वह पेड़ लगाते जा रहे हैं। 

और पेड़ लगाते जा रहे हैं।

##
जादव तब तक पेड़ लगाते रहेंगे जब तक कि सारी जगह जगह दुनिया, 

एक सुंदर-सलोनी और ख़ुशहाल,

कई-पेड़ों-वाली-जगह नहीं बन जाती।

##
जादव, असल जीवन 

जादव ‘मुलाई’ पायेंग एक पर्यावरण संरक्षणकर्ता हैं जिन्हें पद्मश्री से सम्मानित किया जा चुका है, जो कि भारत सरकार द्वारा दिये जाने वाले सबसे बड़े नागरिक सम्मानों में से एक है। जादव असम के माजुली गांव में रहते हैं।

सोलह साल की उम्र में ब्रह्मपुत्र के रेतीले किनारे पर सांपों को गर्मी में तड़प-तड़प कर मरते देख जादव बेहद दुःखी हुए, और उन्होंने वहां कुछ छायादार पेड़ लगाने का फ़ैसला किया। सबसे पहले उन्होंने आसानी से पनपने वाले बांस लगाये। बड़ी मेहनत से एक-एक करके लगातार पेड़ लगाते-लगाते उन्होंने पूरा जंगल ही खड़ा कर दिया। यह 1979 की बात है।

अगले तीन दशकों में जादव ने पेड़ लगा-लगा कर बंजर ज़मीन की सूरत और सीरत बदल डाली। नदी की धारा में साढ़े पांच सौ हेक्टेअर का रेतीला टापू अब घने जंगल में बदल चुका है जिसमें किस्म-किस्म के पेड़-पौधे और जीव-जंतु पाये जाते हैं। इनमें हाथी, बाघ, कपि, हिरन और कई किस्म के स्थानीय और प्रवासी पक्षी शामिल हैं। जादव ने हर रोज़ ख़ुद जाकर अपने जंगल की देखरेख का सिलसिला जारी रखा है। आज भी उन्हें जहां कहीं थोड़ी सी ख़ाली जगह दिखाई देती है, वह वहां पेड़-पौधे लगा देते हैं।

##
करें और सीखें

आम खाएं और पेड़ लगाएं, पेड़ के साथ बड़े हो जाएं!

आम खाया? मज़ा आया? एक और खाने का मन है? बेशक, आप दुकान पर जाकर ख़रीद सकते हैं। लेकिन इससे कहीं ज़्यादा मज़ा आयेगा तब, वह भी मुफ़्त में, जब आप अपने खाये आम की गुठली से और आम तैयार करेंगे! बस इसके लिए आपको चाहिए ढेर सारा समय और धैर्य!

सबसे पहले अपने घर के पास एक अच्छी सी ख़ाली जगह ढूंढें। आम खाने के बाद जो गुठली बचा कर रखी है, उसे बोने के लिए ऐसी जगह चुने जहां ज़मीन ज़्यादा सख़्त न हो और धूप ख़ूब आती हो। अपने दोस्त, भाई-बहन या किसी बड़े की मदद से आठ-दस इंच गहरा गड्ढा खोद कर बीज को उसमें डालें और मिट्टी से ढक दें।

फिर दो जग पानी डाल कर सींचें। आपको कई हफ़्ते तक मिट्टी सूखने पर सिंचाई करनी पड़ेगी, और इंतज़ार करना पड़ेगा तब कहीं गुठली में से पौधा निकलेगा! पौधे को बड़ा होने में बहुत समय लगता है। इसलिए फिक्र न करें, और जल्दबाज़ी तो बिलकुल भी नहीं!

आपकी बोयी हुई गुठली में से अंकुर फूटने के बाद वह आम के स्वस्थ पौधे के रूप में पनप जाये, तो तैयार रहें उसकी सिंचाई, देखभाल और पहले से भी ज़्यादा इंतज़ार के लिए! ध्यान रखें कि कहीं आपके पोधे को कीड़े-मकोड़े या कोई जानवर न खा जाएं या फिर कोई उसे अपने पैरों तले न रौंद जाएं। अगर इंतज़ार करते-करते आप ऊबने लगें तो कुछ किताबें पढ़ डालें, कुछ गीत गुनगुना लें, और कुछ और पौधे लगा दें!

कुछ साल में, जब आप पहले से लंबे हो जाएंगे, तब आपका आम का पेड़ भी आपके साथ बढ़ रहा होगा। बढ़ते-बढ़ते वह एक बड़े पेड़ में बदल जाएगा जिस पर आप चाहें तो चढ़ सकेंगे, या फिर उसके साये में पिकनिक कर सकेंगे। तब शुरू होगा असली मज़ा! तब आपका पेड़ आम देने लगेगा, जिन्हें आप और आपके दोस्त खा सकेंगे। इससे भी ज़्यादा बढि़या बात यह होगी कि आम खाना पसंद करने वाले तमाम दूसरे जीव भी आपके पेड़ की ओर खिंचे चले आएंगे- पक्षी, चींटियां, गिलहरियां, चमगादड़, बंदर और मकड़ियां।

इनमें से कुछ फल खाने आएंगे, कुछ पेड़ का रस पीने आएंगे, कुछ इसके फूलों का रस पीने आएंगे और कुछ जीव इस पेड़ पर जमघट लगाये जीवों को चट करने के चक्कर में होंगे! सभी पेट भरने के चक्कर में रहेंगे, ऐसा भी नहीं है। कुछ ऐसे भी जीव होंगे जो आपके पेड़ की छांव में आराम करने, उसकी डालों में कुछ देर चैन की नींद लेने आएंगे। आपका पेड़ अलग-अलग जीवों के लिए अलग काम का होगा!

तब आप रोज़ाना कुछ समय यह देखने में बिता सकते हैं कि आपके आम के पेड़ पर कौन आता है, कब आता है, और क्या करता है। आप जो कुछ देखें उसे एक जगह लिख कर रखें। इसके अलावा, आप जो कुछ देखें उसके चित्र भी बना कर रखें।

देखा आपने, सिर्फ़ एक आम की गुठली के ज़रिये आपने कितना कुछ किया, कितना कुछ जाना?

अब जरा सोचिए, जादव को पेड़ों से भरा अपना पूरा जंगल लगाने में कितना मज़ा आया होगा!

##
* License: [CC-BY]
* Text: Vinayak Varma
* Illustration: Vinayak Varma
* Translation: Madhubala Joshi
* Language: hi

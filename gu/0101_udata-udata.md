# ઊડતાં... ઊડતાં...

##
માની વાર્તા સાંભળતાં સાંભળતાં ચંદુને ગાઢ ઊંઘ આવી ગઈ.

સ્વપ્નાના તરંગમાં તે લહેરાવા લાગ્યો.

##
ઊડતાં... ઊડતાં ચંદુ બાગમાં આવ્યો.

ત્યાં તેને એક પતંગિયું મળ્યું.
પતંગિયાએ તેને પૂછયું, "કેમ ભાઈ, તને અહીં કેવું લાગે છે ?"
ચંદુએ કહ્યું, "ખૂબ મજા આવે છે."

##
લહેરાતાં લહેરાતાં સ્વપ્નામાં ચંદુ વધુ ઊંચે પહોંચ્યો.

ત્યાં તેને એક ચકલી મળી.
ચકલીએ પૂછયું, "કેમ મોટા ભાઈ, તને અહીં કેવું લાગે છે ?"
 ચંદુએ કહ્યું, " બધું સુંદર મઝાનું લાગે છે."

##
આકાશમાં ઊડતાં ઊડતાં ચંદુ વધુ ઊંચે ગયો.

ત્યાં તેને એક ગરુડ પક્ષી મળ્યું.
ગરુડે પૂછયું, "અરે રાજા, તને અહીં બધું કેવું લાગે છે ?"
ચંદુએ કહ્યું, "બહુ સરસ મજા આવે છે."

##
ઊડતાં ઊડતાં ચંદુ વધુ ઊંચા આકાશમાં ગયો.

ત્યાં તેને વિમાન મળ્યું.
વિમાને પૂછયું, "અરે સાહેબ, તમને અહીં કેવું લાગે છે ?"
ચંદુએ કહ્યું, "મજા આવે છે."

##
સ્વપ્નામાં લહેરાતાં લહેરાતાં ચંદુ ખૂબ ખૂબ ઊંચે ગયો.

ત્યાં તેને એક રોકેટ મળ્યું.
રોકેટે પૂછયું, "કેમ છો સર, અહીં તમને કેવું લાગે છે ?"
ચંદુએ કહ્યું, "બધું બહુ સુંદર સુંદર લાગે છે."

##
ઉડતાં ઉડતાં સ્વપ્નામાં ચંદુ હજુ વધુ ઊંચે જવા લાગ્યો.

તે ચારે તરફ આમતેમ જોવા લાગ્યો.
ત્યાં આકાશમાં ચમકતા તારા હતા.
કોઈ નાના તો કોઈ મોટા. ચંદુને જોઈને તારા ધીમું ધીમું હસતા હતા.
પછી ચંદુએ પોતે જાતે જ કહ્યું, "અહીં તો બધું બહુ જ સુંદર સુંદર લાગે છે."

##
એટલામાં .... માએ ચંદુને જગાડ્યો.

જાગતાં જ ચંદુ તેની માને બાઝી પડ્યો.
અને બોલી ઊઠ્યો,
"મા... મને તો હવે સહુથી વધુ સારું અહીં લાગે છે."

##
* License: [CC-BY]
* Text: Vidya Tiware
* Illustration: Rijuta Ghate
* Translation: Veena Bhachech
* Language: gu

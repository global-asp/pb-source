# ಆಪ್ಪನ ಮೀಸೆ

##
ಅನುಗೆ ಅಪ್ಪನ ಕುರಿತು ತುಂಬ ವಿಷಯಗಳು ಇಷ್ಟ. 

ಅವರು ಮಾಡುವ ಹೊಳೆಯುವ ಲಾಟೀನುಗಳನ್ನು ಕಂಡರೆ ಅವಳಿಗೆ ಇಷ್ಟ. 

ಅವರು ಕರಿಯುವ ಗರಿ ಗರಿ ಈರುಳ್ಳಿ ಪಕೋಡ ಮತ್ತು ಅವರು ಕಾಗದದಿಂದ ಮಾಡುವ ಆಕರ್ಷಕ ಆಮೆ, ಅಷ್ಟೇ ಅಲ್ಲ, ಅವರು ಮೆಟ್ಟಿಲುಗಳನ್ನು ಜಿಗಿಯುತ್ತಾ ಹತ್ತುವ ಶೈಲಿ ಮತ್ತು ಮಾವನ ಜೊತೆ ತಮಾಷೆಗಾಗಿ ಮಾಡುವ ಹುಸಿ ಕುಸ್ತಿ, ಅತಿಥಿಗಳು ಬಂದಾಗ, ಅವರನ್ನು ತುಂಬ ನಗಿಸುವ ರೀತಿ, ಅಪ್ಪನ ಬಗ್ಗೆ ಈ ಎಲ್ಲಾ ವಿಷಯಗಳು ಅನುಗೆ ಇಷ್ಟ. 

ಆದರೆ, ಇವೆಲ್ಲಕ್ಕಿಂತ ಅವಳಿಗೆ ತುಂಬಾ ಇಷ್ಟವಾದದ್ದು ಏನು ಗೊತ್ತಾ ನಿಮಗೆ? ಅಪ್ಪನ ಮೀಸೆ! 

##
ಪ್ರತಿ ದಿನ ಬೆಳಿಗ್ಗೆ ಅಪ್ಪ ಶೇವ್ ಮಾಡಿಕೊಳ್ಳುವಾಗ, ಅನು ಅವರ ಪಕ್ಕದಲ್ಲೇ ಕುಳಿತು, ಗಮನವಿಟ್ಟು ಅವರನ್ನು ನೋಡುತ್ತಿರುತ್ತಾಳೆ. 

ಅಪ್ಪ, ತನ್ನ ಎರಡು ಬೆರಳುಗಳ ನಡುವೆ ಆ ಚಿಕ್ಕ ಕತ್ತರಿಯನ್ನು ಹಿಡಿದು, ಅವರ ಮೀಸೆಯನ್ನು 'ಚಕ್-ಚಕ್-ಚಕ್' ಎಂದು ಚೆನ್ನಾಗಿ ಕತ್ತರಿಸುತ್ತಾರೆ. 

ಅನು ಹೇಳುವಳು, "ಈಗ ಸ್ವಲ್ಪ ಎಡಪಕ್ಕಕ್ಕೆ ಹೂಂ... ಈಗ ಸ್ವಲ್ಪ ಬಲಪಕ್ಕಕ್ಕೆ. ಅಯ್ಯೋ ಬೇಡ, ಬೇಡ ಅಪ್ಪಾ! 

ಅಷ್ಟು ಚಿಕ್ಕದಾಗಿ ನಿಮ್ಮ ಮೀಸೆ ಇರೋದು ಬೇಡ! ಹಾಗೆ ಮಾಡಿದರೆ, ನಾನು ನಿಮ್ಮ ಜೊತೆ ಮಾತಾಡೋಲ್ಲ! "

##
ಸ್ನಾನ ಮಾಡಿ ಅಪ್ಪ ಆಚೆ ಬಂದಾಗ, ಅನು, ಒಂದು ಚಿಕ್ಕ ಬಾಚಣಿಗೆ ತೆಗೆದುಕೊಂಡು ಅವರ ಮೀಸೆಯನ್ನು ಚೆನ್ನಾಗಿ ಬಾಚುತ್ತಾಳೆ. 

ಆಮೇಲೆ, ಮೀಸೆಯ ಎರಡು ತುದಿಗಳನ್ನು ತನ್ನ ಬೆರಳ ತುದಿಗಳಿಂದ ಗರಗರನೆ ತಿರುಗಿಸುತ್ತಾಳೆ. 

ಆಗ, ಅಪ್ಪನ ಮೀಸೆ ಸೊಕ್ಕಿನಿಂದ ಸೆಟೆದು ನಿಲ್ಲುವುದು. 

"ಮುಗೀತು, ಅಪ್ಪಾ! ಈಗ ಏನೂ ಫಜೀತಿ ಮಾಡ್ಬೇಡಿ, ಸರೀನಾ?" ಎಂದು ಕಟ್ಟುನಿಟ್ಟಾಗಿ ಹೇಳುತ್ತಾಳೆ. 

##
ಅನು ಯಾವಾಗಲೂ ಯೋಚಿಸುತ್ತಾಳೆ, 'ಅಪ್ಪ ಸುಂದರವಾದ ಅಂಗಿ ಧರಿಸಿ, ತಲೆಯ ಮೇಲೆ ಉದ್ದನೆಯ ಕೆಂಪು ಪೇಟವನ್ನಿಟ್ಟುಕೊಂಡು, ನಡುಪಟ್ಟಿಯಲ್ಲಿ ಒಂದು ಕತ್ತಿಯನ್ನು ಸಿಕ್ಕಿಸಿಕೊಂಡು, ಎತ್ತರವಾದ ಕುದುರೆಯ ಮೇಲೆ ಸವಾರಿಮಾಡುತ್ತ ಬಂದರೆ ಎಷ್ಟು ಠೀಕುಠಾಕಾಗಿ ಕಾಣಿಸುತ್ತಾರೆ... ಕನ್ನಡಕ ಹಾಕಿಕೊಂಡ ಸಿಪಾಯಿಯ ಹಾಗೆ! '

##
ನಿಜವಾಗಲೂ, ಅನುಗೆ ಮೀಸೆ ಇರುವವರೆಲ್ಲಾ ಇಷ್ಟ. ಅವಳ ಸ್ನೇಹಿತೆ, ತುತಿಯ (ನಿಜವಾದ ಹೆಸರು ಸ್ಮೃತಿ) ತಂದೆಯ ಹಾಗೆ. ಅವರದಾದರೋ ದೊಡ್ಡ ದಪ್ಪನೆಯ ಮೀಸೆ! ಅದನ್ನು ಬಾಚಲು ಅವರಿಗೆ ಬೇಕು ದೊಡ್ಡ ದಪ್ಪ ಬಾಚಣಿಗೆ.

ತುತಿಯ ತಂದೆ ತುಂಬಾ ಚೆನ್ನಾಗಿ 'ಟೆನ್ನಿಸ್' ಆಡುತ್ತಾರೆ. ಆದರೆ, ಕುಸ್ತಿಪಟು ಆಗಿದ್ದರೆ ಚೆನ್ನಾಗಿರುತ್ತಿತ್ತು. ಅವರು ಸುರುಳಿ ಸುತ್ತಿ ಹೆಣೆದ ಪೇಟವನ್ನು ತಲೆಗೆ ಧರಿಸಿಕೊಂಡು, ಭುಜದ ಮೇಲೆ ಒಂದು ದೊಡ್ಡ ಗದೆಯನ್ನು ಎತ್ತಿಕೊಂಡರೆ, ತುಂಬಾ ಅದ್ಭುತವಾಗಿ ಕಾಣುತ್ತಾರೆ!

##
ಸಹಿಲ್ ನ  ತಂದೆಗೆ ಪೆನ್ಸಿಲ್ ನಿಂದ ಬರೆದಂತಹ ಸಣ್ಣದಾದ ಮೀಸೆ. 'ಅದನ್ನು ಅಷ್ಟು ಸಣ್ಣದಾಗಿ ಹೇಗಪ್ಪ ಕತ್ತರಿಸುತ್ತಾರೆ?' ಎಂಬುದು ಅನುವಿನ ಯೋಚನೆ. ಉದ್ದನೆಯ ಕಪ್ಪು ಟೋಪಿ, ನೀಳವಾದ ಕಪ್ಪು ಮೇಲಂಗಿ (ಓವರ್ ಕೋಟ್) ಮತ್ತು ಕಪ್ಪು ಕನ್ನಡಕ - ಇವೆಲ್ಲವನ್ನೂ ಅವರು ಹಾಕಿಕೊಂಡರೆ, ನಿಜವಾಗಲೂ 'ಟಿವಿ'ಯಲ್ಲಿ ತೋರಿಸುವ, ಕಳ್ಳರನ್ನು ಹಿಡಿಯುವ ಪತ್ತೆದಾರನ ಹಾಗೆ ಕಾಣುವರು.

##
ಆದರೆ, ಪಕ್ಕದ ಮನೆ ತಾತನಿಗೆ ಎಲ್ಲರಿಗಿಂತಲೂ ತುಂಬಾ ಚೆನ್ನಾಗಿರುವ ಮೀಸೆ ಇದೆ. 

ಆಕಾಶದಲ್ಲಿನ ದೊಡ್ಡ ಕಪ್ಪು-ಬಿಳಿ ಮೋಡ ಅವರ ಮೂಗಿನ ಕೆಳಗಿರುವಂತೆ ಕಾಣುತ್ತೆ. ಮೋಡದ ಹಿಂದೆ ಅವರ ಬಾಯಿ ಮುಚ್ಚಿ ಮರೆಯಾಗಿದೆ. 

ತಾತನ ಬಗ್ಗೆ ತಿಳಿದುಕೊಳ್ಳಲು ಅನುಗೆ ಕಾತರ! 

"ಅಲ್ಲ, ನಡುವೆ ಮೋಡ ಬಂದರೆ ಅವರು ಹೇಗೆ ಊಟ ಮಾಡುವರು?" 

##
ತನ್ನ ಮೂಗಿನ ಕೆಳಗೆ ಏಕೆ ಮೀಸೆ ಬೆಳೆಯುತ್ತಿಲ್ಲವೆಂಬ ಯೋಚನೆ ಅನುಗೆ.

ಪ್ರತಿದಿನ ಬೆಳಿಗ್ಗೆ ಅವಳು, ಸಾಬೂನನ್ನು ಒದ್ದೆಮಾಡಿ, ತುಂಬಾ ನೊರೆ ಬರಿಸಿಕೊಂಡು ನಮೂನೆಯ ಮೀಸೆಗಳನ್ನು ತನ್ನ ಬಾಯಿಯ ಮೇಲೆ ಬರೆದುಕೊಳ್ಳುತ್ತಾಳೆ.

"ನನ್ನ ಮೀಸೆನೇ ಸೂಪರ್!" ಎನ್ನುತ್ತಾ, "ಅದು ತುಂಬಾ ಮೃದುವಾಗಿ, ಬಿಳಿ ಬಣ್ಣದ್ದಾಗಿದೆ. ಎಷ್ಟು ಚೆನ್ನಾಗಿದೆ ಅಲ್ವಾ?" ಎಂದು ಸಂತೋಷದಿಂದ ಕೇಳುತ್ತಾಳೆ.

##
* License: [CC-BY]
* Text: Madhuri Purandare
* Illustration: Madhuri Purandare
* Translation: Shalini Jaikumar
* Language: kn

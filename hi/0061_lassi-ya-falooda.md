# लस्सी या फ़ालूदा?

##
“मीनू, ज़रा मनोज मामा के लिए पानी का एक गिलास ले आना,” माँ ने आवाज़ लगाई।

मनोज मामा मुझे ऊटी घुमाने वाले हैं।
“मीनू, हम लोग रेलगाड़ी से चलेंगे। ऊटी में ठंड पड़ती है। गर्मियों में भी मौसम ठंडा रहता है, ठीक पहाड़ों जैसा,” मामा ने कहा।

##
गर्मी वसन्त और वर्षा के बीच का मौसम है। संस्कृत में इसे ग्रीष्म ॠतु कहते हैं। स्कूल में गर्मी की छुट्टियाँ चल रही हैं। मेरे दोस्तों को और मुझे बाहर खेलना अच्छा लगता है। लेकिन, माँ-बाबा को हमारा धूप में खेलना अच्छा नहीं लगता। इसलिए हम पेड़ों की छाँव में बैठ कर फल खाते हैं और कहानियाँ सुनाते हैं।

##
कल हमारे परिवार ने नए साल का नया दिन मनाया। तमिलनाडु में इसे वर्ष पोरप्प् कहते हैं। एक ही साल में इतने नए साल के दिन क्यों मनाए जाते हैं? मेरी दादी ने कच्चे आमों का पन्ना बनाया। क्या मज़ेदार खट्टा-मीठा! जसमीत की माँ ने लस्सी बनाई। लस्सी बड़ी ठंडी और मलाईदार थी! फ़रहान की चाची ने उनके नए साल की खुशी में फ़ालूदा बनाया था। इतना खुशबूदार और मीठा, वाह!

##
बाबा दिल्ली गए हैं। उन्होंने बताया कि वहाँ बहुत गर्मी पड़ रही है और हर तऱफ धूल ही धूल है। पुराने समय में लोग ख़स की चटाइयाँ खिड़कियों पर डाल देते थे और उनको पानी से गीला करके रखते थे। इससे घर में ठंडक रहती थी। बाबा आँखों को धूप से बचाने के लिए काले रंग का चश्मा पहनते हैं।

##
उन्होंने बताया कि दिल्ली की गर्मी में बहुत पसीना आने से शरीर में पानी की मात्रा कम हो जाती है। इसे बनाए रखने के लिए बाबा खूब सारा नीबू-पानी पीते हैं। वे दिल्ली से हमारे लिए मीठे-मीठे दसहरी आम ले कर आएँगे। यह मौसम अपने साथ गर्मी और धूल ले कर आता है पर साथ में मीठे, रसीले आम भी लाता है!

##
आपको याद है, मैंने वसन्त में एक पौधा बगीचे में बोया था? वह मेरा दोस्त है और तेज़ी से बढ़ रहा है। सत्रह पत्ते आ गए हैं उसमें! मैं नन्हे पौधे को आज-कल दिन में दो बार सींचती हूँ।

##
मुझे लगता है यह वर्षा की राह देख रहा है।

क्या अगली गर्मियों तक यह मुझे फल देगा?

##
* License: [CC-BY]
* Text: Mala Kumar, Manisha Chaudhry
* Illustration: Priya Kuriyan
* Translation: Rajesh Khar
* Language: hi
